---
layout: post
title: "AEX sluit fors lager door handelsruzie"
date: Thu, 23 May 2019 17:40:00 +0200
categories: 
- financieel 
- koersen 
externe_link: "https://www.telegraaf.nl/financieel/3634154/aex-sluit-fors-lager-door-handelsruzie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3daf4f48-7d72-11e9-8145-02d2fb1aa1d7.jpg"
---

<p class="intro">De Amsterdamse beurs is donderdag flink lager gesloten. Beleggers schrokken van de patstelling die dreigt in de handelsoorlog tussen de Verenigde Staten en China.</p> <p>De AEX-index eindigde 1,7% in het rood op 543,71 punten. De AMX daalde 2,3% naar 740,39 punten.</p><p>Volgens vermogensstrateeg Richard Abma (OHV) begon beleggers duidelijk te worden dat het handelsconflict tussen de VS en China langer gaat duren dan verwacht. „Zowel de Amerikanen als de Chinezen hebben de hakken in het zand gezet”, zei Abma. „Vandaar dat beleggers vandaag op de verkoopknop drukten.”</p><p>China liet weten dat de VS hun ’foute acties’ moeten corrigeren. Pas dan is Peking bereid om de handelsgesprekken met de Amerikanen te hervatten. China doelde daarmee op de Amerikaanse maatregelen tegen technologiegigant Huawei.</p><p>De Amerikaanse zakenbank Goldman Sachs schat de kans op een langdurige patstelling tussen de VS en China inmiddels hoger in. Analisten van het Japanse Nomura houden zelfs serieus rekening met een escalatie van het handelsconflict.</p><p>Het Internationaal Monetair Fonds (IMF) waarschuwt op zijn beurt dat de handelsruzie slecht is voor de wereldeconomie. De instelling vreest dat de situatie het sentiment van bedrijven en financiële markten aanzienlijk zal aantasten en zo het verwachte herstel van de mondiale groei in de tweede helft van dit jaar in de weg zit.</p><p>Op de andere Europese beurzen kleurden de koersenborden vandaag ook rood: de CAC40 in Parijs verloor 1,7%, de FTSE100 in Londen raakte 1,5% kwijt. In Frankfurt daalde de DAX 1,8%. In Europa werd gehoopt op betere bedrijvigheidscijfers, maar de PMI-index die dat meet, viel tegen. In de industrie ging het cijfer van 48 naar 49: het glas van de inkoopmanagers is dus nét halfleeg, in plaats van halfvol. „De alarmbellen blijven rinkelen”, constateren economen van ING. „Als de industrie inderdaad blijft krimpen, is dat ook slecht nieuws voor de dienstensector.”</p><p>Elders op de wereld was het beeld op de beurzen al niet veel beter. In Tokio sloot de Nikkei-index vanochtend 0,6% lager. De beurs in Shanghai verloor vannacht 1,4% en de Hangseng in Hongkong ging zelfs 1,8% naar beneden. De Amerikaanse beurzen doken aan het einde van de middag 1,3% tot 1,5% in het rood.</p><p>In de volledig roodgekleurde AEX was ArcelorMittal de grootste daler met een verlies van 4,5%. De staalfabrikant had last van de verslechterende Amerikaans-Chinese handelsrelaties.</p><p>Uitzender Randstad ging 3,8% omlaag. Aalberts Industries (-3,2%) kreeg eveneens een flinke tik. De industrieel toeleverancier wordt geraakt door het slechtere sentiment in de automobielbranche. Verzekeraar NN leverde 3,6% in.</p><p>De AEX werd eveneens omlaag getrokken door zwaargewicht Royal Dutch Shell (-2,7%). De olieprijs daalde voor het eerst in twee weken weer onder de grens van $70 door het handelsconflict en groter dan verwachte voorraden in de VS. Het ruim 4% goedkopere ’zwarte goud’ betekende juist goed nieuws voor luchtvaartconcern Air France KLM (+2,1%).</p><p>Bij de middelgrote fondsen vierde TomTom een consolidatie van aandelen. De navigatiereus was met een plus van 3,8% een positieve uitzondering op de beurs. Kabelaar Altice Europe (-5,2%), kunstmestmaker OCI (-4,3%) en chiptoeleverancier Besi (-3,9%) gingen echter hard achteruit in de AMX.</p><p>SBM Offshore leverde 5,4% in. Beleggers in de maritiem dienstverlener tastten jarenlang in het duister over grootschalige smeergeldbetalingen in Brazilië, stelt klokkenluider Jonathan Taylor.</p><p>Bij de smallcapfondsen verloor drankenfabrikant Lucas Bols 0,7% na teleurstellende jaarcijfers.</p><p>Naast TomTom was ook Curetis een positieve uitzondering op de beurs. Het biotechnologiebedrijf behaalde positieve resultaten op weg naar een nieuw diagnosesysteem. Beleggers beloonden dat met een 4,4% hogere koers.</p><p>Value8 zat eveneens in de lift met een plus van 1,8%. Het investeringsbedrijf van Peter Paul de Vries heeft voor €3,9 miljoen aan eigen aandelen ingekocht. Verder viel op dat het verloop in de raad van commissarissen van Value8 groot is. Ex-minister Roelf de Boer, zakenvrouw Annemarie van Gaal en voormalig Sligro-topman Abel Slippens vertrekken als toezichthouder. Daar staat tegenover dat Robert de Haze Winkelman de raad van commissarissen komt versterken. De Haze Winkelman heeft De Vries ooit aangenomen bij de Vereniging van Effectenbezitters.</p><p>Luister de DFT-podcast via Spotify, iTunes of je eigen podcast-app.</p>
