---
layout: post
title: "Verstappen: 'Ik had op het podium moeten staan'"
date: Sun, 14 Jul 2019 17:40:26 +0200
category: sport
externe_link: "https://nos.nl/l/2293473"
feature_image: "https://nos.nl/data/image/2019/07/14/563483/1008x567.jpg"
---

<p>Hij vocht felle duels uit met Ferrari-coureur Charles Leclerc, maar uiteindelijk kostte een manoeuvre van diens stalgenoot Sebastian Vettel hem een podiumplaats in de Grand Prix van Groot-Brittannië. Max Verstappen moest het zondag doen met de vijfde plaats op Silverstone.</p>
<p>"Jammer, ik had op het podium moeten staan", keek de Nederlander bij Ziggo terug op de spectaculaire race.</p>
<p>Verstappen vocht in de GP van Groot-Brittannië tot de botsing heerlijke duels uit met generatiegenoot Leclerc. De Nederlander en de Monegask hadden het twee weken geleden in de door Verstappen gewonnen GP van Oostenrijk ook al met elkaar aan de stok.</p>
<h2>Zure Leclerc</h2>
<p>"Ik denk dat hij nog een beetje zuur was van Oostenrijk", zei Verstappen over de beladen duels, die het Britse publiek wel op de banken kregen. De twee gaven elkaar geen duimbreed toe.</p>
<p>"Dit is misschien wel de mooiste race die ik tot nu toe in de Formule 1 heb gereden", zei Leclerc op zijn beurt. "Red Bull was snel dit weekeinde. Ik had pech dat ik een paar posities verloor bij de situatie met de safetycar (die op het circuit kwam na een crash van Antonio Giovinazzi, red). Daarna heb ik me teruggevochten. De duels met Max waren goed."</p>
<p>Leclerc leek ook een mogelijke podiumplaats door de komst van de safetycar te verspelen. Verstappen en Red Bull kozen op dat moment voor de juiste strategie, tot Vettel opdoemde. Verstappen passeerde de Duitser en leek op weg naar de derde plaats.</p>
<p>Vettel gaf zich echter niet gewonnen, dacht een gaatje te zien om de Nederlander terug te pakken maar overschatte zijn mogelijkheden. "Het was mijn fout", gaf de Ferrari-coureur ruiterlijk toe. "Ik dacht dat er een deur openging, toen Max een beweging naar het midden van de baan maakte. Die deur bleef echter dicht. Hij ging terug naar links en ik verremde me."</p>
<h2>Excuses van Vettel, maar Verstappen baalt</h2>
<p>Verstappen: "Hij heeft zijn excuses gemaakt. Hij zei dat het zijn fout was, dat hij zich verslikte bij het remmen. Dat was balen. Ik denk dat we snel waren. Dit was op zich een prima wedstrijd. Alleen jammer dat je van de baan wordt getikt."</p>
