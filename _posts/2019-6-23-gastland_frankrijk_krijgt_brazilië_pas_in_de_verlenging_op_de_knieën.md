---
layout: post
title: "Gastland Frankrijk krijgt Brazilië pas in de verlenging op de knieën"
date: Sun, 23 Jun 2019 23:39:24 +0200
categories: 
- sport 
- voetbal 
externe_link: "https://nos.nl/l/2290386"
feature_image: "https://nos.nl/data/image/2019/06/24/558809/1008x567.jpg"
---

<p>Frankrijk is doorgedrongen tot de kwartfinales op het WK voetbal voor vrouwen. De VAR was streng voor het gastland, waardoor er tegen Brazilië een verlenging aan te pas moest komen.</p>
<p>Frankrijk dacht halverwege de eerste helft op voorsprong te komen door een kopbal van Valerie Gauvin. De Braziliaanse keepster Barbara leek de bal niet onder controle te hebben, maar de VAR greep in en arbiter Marie-Soleil Beaudoin keurde de treffer af vanwege een aanvallende fout van Gauvin.</p>
<p>De spits haalde haar gram vlak na rust alsnog, toen Barbara zich verkeek op een lage voorzet van de snelle Kadidiatou Diani en Gauvin de bal binnen gleed.</p>
<p>Aan de overkant hield Sarah Bouhaddi een kopbal van Cristiane via de lat uit haar doel, waarna Wendie Renard het duel namens Frankrijk had kunnen beslissen maar vooral leek te schrikken van een plotselinge kopkans.</p>
<h2>VAR neemt show over</h2>
<p>De VAR nam de show daarna weer over. De gelijkmaker van Thaisa werd in eerste instantie door de grensrechter wegens buitenspel afgevlagd, maar op aandringen van de videoscheidsrechter toch goedgekeurd. Tamires dacht aan de buitenspelval te ontglippen en de 1-2 te maken, maar voor dat feest stak de VAR dan weer een stokje.</p>
<p>Over de beslissing om met een stand van 1-1 na negentig minuten te verlengen was geen enkele twijfel.</p>
<p>Brazilië kreeg eerst al een tik te verwerken toen topscorer Cristiane met een knieblessure het veld moest verlaten. Toen Amandine Henry aan het begin van de tweede helft de vrije trap van Amel Majri het beslissende tikje gaf (2-1), was het verzet van de Zuid-Amerikanen gebroken.</p>
<p>Frankrijk treft in de kwartfinales de winnaar van het duel tussen Spanje en de Verenigde Staten.</p>
