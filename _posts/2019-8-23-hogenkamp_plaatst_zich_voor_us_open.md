---
layout: post
title: "Hogenkamp plaatst zich voor US Open"
date: Fri, 23 Aug 2019 20:32:18 +0200
categories: 
- sport 
- tennis 
externe_link: "https://www.telegraaf.nl/sport/1780995249/hogenkamp-plaatst-zich-voor-us-open"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/72fe6dea-c5e9-11e9-8073-0255c322e81b.jpg"
---

<p class="intro">Richel Hogenkamp gaat voor de derde keer in haar tennisloopbaan meedoen aan het hoofdtoernooi van de US Open. In de laatste ronde van de kwalificaties versloeg de 27-jarige Nederlandse de Russische Varvara Gratsjeva: 6-4 7-6 (6).</p> <p>De 19-jarige Gratsjeva staat 184e op de wereldranglijst, Hogenkamp is terug te vinden op plaats 208. De Doetinchemse begon sterk en brak direct de service van haar Russische opponente. In de vierde game trok Gratsjeva de stand weer gelijk. Na meerdere breakkansen sloeg Hogenkamp in de negende game toe. Ze brak de service van de Russin met een lovegame en benutte haar tweede setpoint. De wedstrijd leek te keren met een 4-1-voorsprong voor de jonge Russin in de tweede set. Hogenkamp knokte zich echter terug. Ze werkte in de tiebreak drie setpoints weg en greep een ticket voor de US Open.</p><p>Hogenkamp deed twee keer eerder mee aan het hoofdtoernooi in New York, in 2016 en 2017. De laatste keer was ze op basis van haar wereldranking geplaatst. Een jaar eerder speelde ze eerst kwalificaties en haalde ze uit eindelijk de tweede ronde, wat haar beste prestatie op Flushing Meadows is.</p><p>Griekspoor redt het niet</p><p>Tallon Griekspoor had een plek in het hoofdtoernooi van de US Open voor het grijpen, tot de zenuwen ineens toesloegen. De 23-jarige Haarlemmer won in de beslissende kwalificatieronde tegen de Argentijn Marco Trungelliti de eerste set met 6-3 en stond in de tweede met 3-0 voor, maar gaf de partij daarna volledig uit handen.</p><p>Griekspoor serveerde zo slecht dat hij tien games op rij verloor. De Noord-Hollander verspeelde daarmee zijn kansen op een debuut in het hoofdtoernooi in New York. De nummer 194 van de wereld moest de beslissende set met 6-2 afstaan aan Trungelitti, die iets lager staat op de mondiale ranglijst (205e).</p>
