---
layout: post
title: "Engelse cricketers voor het eerst wereldkampioen na ware thriller"
date: Sun, 14 Jul 2019 21:51:53 +0200
category: sport
externe_link: "https://nos.nl/l/2293516"
feature_image: "https://nos.nl/data/image/2019/07/14/563552/1008x567.jpg"
---

<p>De Engelse cricketers zijn in eigen land wereldkampioen geworden. In een ongekende thriller - een extra over moest de beslissing brengen - werd Nieuw-Zeeland op het heilige gras van Lord's in Londen met een run verschil verslagen.</p>
<p>Beide landen hadden nooit eerder het WK gewonnen. De Engelsen, uitvinders van de sport, hadden al drie keer een WK-finale verloren. En Engeland was voor de vijfde keer de gastheer van het mondiale kampioenschap, dat sinds 1975 om de vier jaar wordt gehouden.</p>
<h2>See ball, hit ball</h2>
<p>Nieuw-Zeeland kwam aan bat in zijn vijftig overs (300 ballen), mede dankzij een score van 53 van Henry Nicholls, tot een score van 241 runs; geenszins een totaal dat Engeland angst inboezemde.</p>
<p>De Engelsen hebben immers de laatste jaren een reputatie opgebouwd door gemakkelijk hoge scores te maken. Sinds het hopeloos mislukte WK van 2015 werd het even simpele als doeltreffende adagium 'See ball, hit ball' omarmd, waarmee Engeland sinds die tijd het ene na het andere record vestigde.</p>
<p>Toch bleek het te behalen totaal geen eenvoudige opgave. De pitch was niet echt geschikt om vaak de bal uit het veld te slaan en bovendien bowlden de Nieuw-Zeelanders uitstekend. Met nog vier ballen te gaan had Engeland nog liefst 15 runs nodig.</p>
<h2>Per ongeluk</h2>
<p>Ben Stokes bracht vervolgens de spanning terug door een zes te slaan. De volgende bal was een verhaal op zich. De Engelsen renden net aan twee runs, de ingooi kwam net te laat en ging ook nog via de induikende Stokes per ongeluk het veld uit; in totaal zes runs.</p>
<p>De vijfde en zesde bal leverden vervolgens beide een run op, waardoor Engeland eveneens op 241 runs bleef steken.</p>
<p>Een Super Over volgde, waarin Engeland 15 runs maakte. Nieuw-Zeeland stond na twee ballen al op 9 runs, maar in het vervolg hield de jonge bowler Jofra Archer zijn hoofd koel. Op de laatste bal kwam Nieuw-Zeeland een halve meter tekort voor de verlossende winnende run.</p>
<h2>Nederland</h2>
<p>Nederland, dat voor het laatst aan het WK cricket meedeed in 2011, plaatste zich niet voor het WK.</p>
