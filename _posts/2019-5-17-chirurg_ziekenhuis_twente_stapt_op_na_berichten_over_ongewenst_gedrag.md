---
layout: post
title: "Chirurg Ziekenhuis Twente stapt op na berichten over ongewenst gedrag"
date: Fri, 17 May 2019 05:39:29 +0200
category: binnenland
externe_link: "http://feeds.nos.nl/~r/nosnieuwsbinnenland/~3/-O5tqLp4UXg/2285050"
feature_image: "https://nos.nl/data/image/2019/05/17/550563/1008x567.jpg"
---

<p>Een traumachirurg van het Medisch Spectrum Twente is begin dit jaar met vervroegd pensioen gegaan na klachten over ongewenste intimiteiten en verbaal intimiderend gedrag. Volgens RTV Oost zijn er over de 64-jarige man zo'n achttien meldingen gedaan, voornamelijk door verpleegkundigen, coassistenten en secretaresses.</p>
<p>De chirurg zegt dat hij door deze klachten in zijn goede naam is aangetast en dat hij niet meer veilig in het ziekenhuis kan werken. Hij geeft toe dat hij een dominante persoon is die weleens bot uit de hoek kan komen, maar ontkent elke vorm van seksuele intimidatie. Na overleg met de Raad van Bestuur heeft hij besloten om per 1 januari 2019 het ziekenhuis te verlaten.</p>
<h2>Onderzoek</h2>
<p>RTV Oost en de Volkskrant hebben een brief in handen van het ziekenhuis aan de inspectie Gezondheidszorg. Daarin zou staan dat het "goed mogelijk is dat het gedrag een nadelige invloed heeft gehad op de kwaliteit van de zorg".</p>
<p>Het ziekenhuis heeft eind vorig jaar een onafhankelijke commissie ingesteld die het gedrag van de specialist heeft onderzocht. Naast de achttien meldingen waren er volgens die commissie drie andere gevallen van grensoverschrijdend gedrag in de werkruimtes van de spoedeisende hulp en operatiekamer.</p>
<h2>Chirurg ontkent seksuele aantijgingen</h2>
<p>De traumachirurg, die ook hoogleraar was, geeft toe dat hij verbaal wel eens over de schreef ging. "Ik ben soms te direct geweest, absoluut. Dat kan hard aankomen en kwetsend zijn en dat heb ik me niet altijd gerealiseerd". Volgens RTV Oost luidde zijn bijnaam in het ziekenhuis 'Arie Bombarie'. De chirurg verbaast zich erover dat deze berichten nu pas naar buiten komen. "Ik werkte ruim 9 jaar in dit ziekenhuis, als er echt zoveel klachten waren, had de directie mij al veel eerder op het matje moeten roepen. Dat is niet gebeurd".</p>
<p>De medisch specialist wijst de beschuldiging van seksuele aantijgingen van de hand. "Het probleem was dat die onderzoekscommissie niet aan waarheidsvinding heeft gedaan. En dan wordt het mijn woord tegen dat van anderen."</p>
<p>Verder zegt hij dat de kwaliteit van de zorg niet in gevaar is gekomen door zijn gedrag. "Heel Nederland kent mij, heel Nederland weet wie ik ben. Ik word door heel het land gezien als een van de toonaangevende traumachirurgen. Als ze suggereren dat de zorg eronder geleden heeft, moeten ze het onderzoeken en bewijzen. Ik kan vele getuigen oproepen die het tegendeel beweren", citeert de krant hem.</p>
<h2>Hiërarchie en schaamte</h2>
<p>Volgens de Volkskrant wordt er door de onderzoekscommissie niet getwijfeld aan de meldingen over het wangedrag. Dat de chirurg lang kon doorgaan, zou komen door de "ervaren hiërarchie" binnen het ziekenhuis. Ook zouden sommige slachtoffers nog in opleiding zijn geweest of zouden ze hebben gevreesd voor hun carrière. Schaamte over de ongewenste intimiteiten zou ook een factor zijn geweest.</p>
<p>De commissie heeft ook kritiek op de ziekenhuisleiding, die de klachten over het verbale gedrag van de chirurg niet goed zou hebben opgepakt. De onderzoekscommissie hekelt verder dat de ongewenste intimiteiten tot oktober vorig jaar onopgemerkt zijn gebleven.</p>
<p>De Inspectie Gezondheidszorg zal de klachten over de chirurg verder onderzoeken.</p><img src="http://feeds.feedburner.com/~r/nosnieuwsbinnenland/~4/-O5tqLp4UXg" height="1" width="1" alt=""/>
