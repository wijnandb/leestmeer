---
layout: post
title: "Verstappen wint chaotische en kletsnatte Grand Prix van Duitsland"
date: Sun, 28 Jul 2019 17:04:58 +0200
categories: 
- sport 
- autosport 
externe_link: "https://nos.nl/l/2295502"
feature_image: "https://nos.nl/data/image/2019/07/28/566871/1008x567.jpg"
---

<p>Max Verstappen heeft zijn tweede overwinning van het seizoen geboekt. De Nederlander won op het kletsnatte circuit van Hockenheim de spectaculaire Grand Prix van Duitsland.</p>
<p>Het is voor de 21-jarige Verstappen, die eind juni zegevierde in Oostenrijk, de zevende overwinning in zijn F1-loopbaan. Niet eerder was hij de snelste in Duitsland. Met de zege pakte hij 25 punten voor het WK-klassement en doordat hij de snelste raceronde noteerde, kreeg hij een punt extra.</p>
<p>Lewis Hamilton, die vier keer eerder de Grote Prijs van Duitsland op zijn naam had geschreven, werd na een teleurstellende race elfde en pakte geen WK-punten. Zijn teamgenoot bij Mercedes Valtteri Bottas spinde in ronde 57 en knalde hard tegen de muur, wat het einde van zijn race betekende.</p>
<p>Sebastian Vettel moest vanaf de laatste plaats beginnen door technische problemen tijdens de kwalificatie, maar stuurde zijn Ferrari wel naar plaats twee. Daniil Kvyat (Toro Rosso), die in zijn carrière pas twee keer eerder tot de topdrie behoorde, completeerde het podium verrassend. Hij werd pas een ronde voor het einde gepasseerd door Vettel.</p>
<h2>Dramatische pitstop Hamilton</h2>
<p>De weersomstandigheden waren van grote invloed op het verloop van de race. Hamilton leek zonder veel problemen naar de zege te rijden, maar gleed net als vele andere coureurs weg en stuurde zijn Mercedes de grindbak in. Direct dook hij de pitsstraat in, maar daar ging vervolgens van alles mis.</p>
<p>Het team had de juiste banden niet klaarliggen en ook de voorvleugel van de Brit moest vervangen worden. Zijn dramatische pitstop duurde uiteindelijk ongeveer een minuut, terwijl een 'goede' pitstop doorgaans slechts een paar seconden duurt.</p>
<p>Hamilton ging tot dat moment aan de leiding, maar viel daarna terug naar P5 en kreeg ook nog een tijdstraf van vijf seconden aan zijn broek omdat hij op onjuiste wijze de pitstraat was ingedoken. Verstappen kwam zo op de eerste positie terecht, maar ook de Nederlander kende door de regen veel problemen.</p>
<h2>Slechte start Verstappen</h2>
<p>Bij de start spinden de banden van zijn RB15, waardoor Verstappen van startpositie twee naar de vierde plaats zakte. Al gauw kon hij Kimi Räikkönen voorbij om de derde positie in te nemen.</p>
<p>Langzaam maar zeker droogde de baan op sommige plekken op, maar niet op de plaats waar Verstappen een inhaalactie op Bottas probeerde. De Nederlander dook naar de Fin van Mercedes toe, maar gleed weg toen hij hem aan de binnenkant wilde passeren.</p>
<p>Na 22 van de 64 rondes begon het weer licht te regenen op Hockenheim. Even later dook Verstappen de pits in en ruilde zijn intermediates in voor de zogeheten medium banden. Die hadden tijd nodig om warm te worden, want eenmaal weer op de baan spinde hij een rondje van 360 graden.</p>
<p>"Jullie hadden me de softs moeten geven, deze zijn te hard", zei de 21-jarige coureur dan ook op de boardradio.</p>
<h2>Leclerc out</h2>
<p>Zijn generatiegenoot Charles Leclerc verloor ook de controle over zijn auto en parkeerde zijn Ferrari vervolgens in de grindbak. De Monegask kon de race niet vervolgen.</p>
<p>Nadat Verstappen de leiding van Hamilton had overgenomen, wisselde hij nog tweemaal van banden. Allereerst koos hij voor nieuwe intermediates en, dertien ronden voor het einde, voor zijn laatste set banden: de softs.</p>
<p>Zonder verdere problemen en omdat onder anderen Hamilton en Bottas maar geen grip kregen op hun Mercedes, finishte Verstappen als eerste op het circuit van Hockenheim.</p>
