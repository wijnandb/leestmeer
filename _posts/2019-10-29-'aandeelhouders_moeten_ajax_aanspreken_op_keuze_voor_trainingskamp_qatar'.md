---
layout: post
title: "'Aandeelhouders moeten Ajax aanspreken op keuze voor trainingskamp Qatar'"
date: Tue, 29 Oct 2019 19:47:45 +0100
category: nieuws
externe_link: "https://nos.nl/l/2308209"
feature_image: "https://nos.nl/data/image/2019/10/29/588334/1008x567.jpg"
aantal: 391
unieke: 224
bron: "NOS"
---

<p>Mensenrechtenorganisaties Amnesty International en Human Rights Watch willen dat de aandeelhouders van Ajax de club ter verantwoording roepen over een trainingskamp in Qatar. De voetbalclub zal daar in januari gaan trainen.</p>
<p>"We willen dat zij de club om uitleg vragen over de keuze om in Qatar te gaan trainen", laat woordvoerder Emile Affolter van Amnesty International Nederland weten na berichtgeving van Nu.nl.</p>
<h2>Honderden doden</h2>
<p>Ajax maakte afgelopen weekend bekend op trainingskamp te gaan naar Qatar. De club zal trainen in een stadion dat is gebouwd voor het WK in 2020. En dat valt bij veel mensen verkeerd, aangezien er bij de bouw honderden doden zijn gevallen.</p>
<p>De mensenrechtenorganisaties willen dat de aandeelhouders tijdens de aandeelhoudersvergadering op 15 november de voetbalclub ter verantwoording roepen. "Het lijkt ons een hele goede en logische plek om daar vragen te stellen", zegt Affolter.</p>
<p>De mensenrechtenorganisatie overweegt ook om zelf een aandeel te kopen, om zo deel te kunnen nemen aan de aandeelhoudersvergadering. Eerder deden ze dat ook bij Shell.</p>
<p>In Korte Corner, een rubriek van Studio Voetbal, reageert Marcel van Roosmalen op de beslissing van Ajax:</p>
<p>De supportersvereniging van Ajax heeft ook gereageerd op de beslissing van de club. "SV Ajax stelt, mede door de omstandigheden ter plekke, haar vraagtekens bij de keuze om naar Qatar te gaan voor een trainingskamp", staat in een verklaring. "De club bepaalt dit echter zelf. Wat ons betreft is voetbal voor iedereen en dat is in Qatar helaas niet zo."</p>
<p>Ajax zegt uitgenodigd te zijn door trainingslocatie Aspire Zone. "De reden waarom Ajax dit aanbod heeft geaccepteerd is omdat de faciliteiten uitstekend zijn, evenals de beoogde tegenstanders. De trip biedt Ajax eveneens kansen om deze regio op zakelijk gebied te verkennen."</p>
<h2>'Sport en politiek scheiden'</h2>
<p>Tegenover Nu.nl heeft een woordvoerder van Ajax verklaard dat "sport en politiek gescheiden moeten worden". "Voor een voetbalclub zijn in januari de omstandigheden daar het beste om optimaal voor te bereiden op de tweede seizoenshelft. En het is ons daar de vorige keer goed bevallen."</p>
<p>Op inhoudelijke vragen over de oproep van Amnesty International en Human Rights Watch, wil de club niet ingaan.</p>
<h2>Andere clubs</h2>
<p>Ajax is niet de enige club die naar Qatar afreist voor een trainingskamp. PSV deed begin dit jaar hetzelfde en gaat deze zomer mogelijk ook weer. Ook buitenlandse clubs als Club Brugge en Bayern MÃ¼nchen hebben in Doha overwinterd.</p>
