---
layout: post
title: "Kritiek Facebookmedewerkers op Zuckerberg over politieke advertenties"
date: Tue, 29 Oct 2019 11:59:35 +0100
category: nieuws
externe_link: "https://nos.nl/l/2308145"
feature_image: "https://nos.nl/data/image/2019/10/29/588203/1008x567.jpg"
aantal: 385
unieke: 220
bron: "NOS"
---

<p>Meer dan 250 medewerkers van Facebook hebben een brief ondertekend waarin kritiek wordt geuit op het beleid van het bedrijf omtrent politieke advertenties. De brief is op een interne versie van Facebook gepost en is in handen van The New York Times.</p>
<p>Onlangs besloot Facebook om politici toe te staan alle politieke advertenties te plaatsen, ook als er dingen instaan die niet kloppen. Volgens Facebook is het belangrijk dat kiezers zelf kunnen bepalen wat wel en niet waar is.</p>
<p>"We checken politieke advertenties niet op hun feitelijke waarheid", zei topman Zuckerberg deze maand tijdens een toespraak op de Georgetown-universiteit in Washington DC. "We kiezen daar niet voor om politici te helpen, maar omdat we denken dat mensen zelf moeten zien wat politici zeggen. En als de inhoud nieuwswaardig is, zullen we dit niet offline halen, ook al is dit in tegenspraak met onze richtlijnen."</p>
<h2>Opvallende reactie</h2>
<p>Hoewel de 250 handtekeningen een fractie zijn van het totale personeelsbestand (35.000 medewerkers), wordt de stap gezien als opvallend. Het gebeurt niet vaak dat medewerkers zich zo uitspreken over beleid van Facebook. Volgens bronnen van de krant circuleert de brief al twee weken.</p>
<p>"We zijn bezorgd dat we op deze manier de goede stappen die onze productteams de afgelopen twee jaar hebben gezet op het gebied van integriteit, teniet doen. (...) Ons beleid rond het fact-checken van politici of mensen die zich verkiesbaar hebben gesteld, is een gevaar voor waar Facebook voor staat", schrijven de medewerkers.</p>
<p>Betere oplossingen</p>
<p>De briefschrijvers stellen dat ze de top van het bedrijf willen laten weten dat een "groot deel van de medewerkers" het niet eens is met dit beleid. Ze willen met Zuckerberg en zijn naaste medewerkers kijken naar "betere oplossingen" die zowel de zakelijke belangen van Facebook beschermen, als de mensen die het sociale netwerk gebruiken.</p>
<p>Daarvoor dragen ze een zestal oplossingen aan. Zo zouden politieke advertenties net zo moeten worden behandeld als normale advertenties en anders zou het bedrijf geen geld moeten aannemen voor het plaatsen van de advertenties. Verder stellen ze voor om politieke advertenties beter herkenbaar te maken.</p>
<p>In een reactie tegenover The New York Times zegt een woordvoerder van Facebook dat de mening van de medewerkers op dit "belangrijke onderwerp" wordt gewaardeerd. Maar het bedrijf blijft zijn standpunt om, zoals het zelf zegt, politieke boodschappen niet te censureren.</p>
