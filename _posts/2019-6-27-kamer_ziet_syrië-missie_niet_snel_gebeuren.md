---
layout: post
title: "Kamer ziet Syrië-missie niet snel gebeuren"
date: Thu, 27 Jun 2019 12:20:35 +0200
categories: 
- entertainment 
- opinie 
externe_link: "https://www.telegraaf.nl/nieuws/957849930/kamer-ziet-syrie-missie-niet-snel-gebeuren"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f899dd7c-98d0-11e9-831e-0217670beecd.jpg"
---

<p class="intro">De Tweede Kamer ziet het nog niet zo snel gebeuren dat Nederland militair actief wordt in Syrië. Dit ondanks het verzoek van de VS met boots on the ground een bufferzone in Syrië te gaan handhaven.</p> <p>Dat de Amerikaanse ambassadeur Pete Hoekstra de bal terugkaatst, snapt CDA-Kamerlid Van Helvert wel. Nederland was immers uiterst kritisch na de plotse aankondiging van Trump om troepen uit Syrië terug te halen. Dat de Koerden onder de voet worden gelopen door Turken aan de ene kant en IS aan de andere, is zeker een risico, erkent de CDA’er. Vandaar dat de Amerikanen met enkele honderden militairen willen achterblijven .</p><p>„Moeten we groepen uit elkaar gaan houden?” vraagt Van Helvert zich af. „En tegenover wie komen we dan te staan? Tegenover onze NAVO-bondgenoot Turkije?”</p><p>Een volkenrechtelijk mandaat voor militairen in Syrië zit er niet in. Alleen al om F-16’s behalve in Irak ook boven Oost-Syrië te laten opereren kostte de grootst mogelijke moeite. Het kabinet hecht nogal aan een ’internationaalrechtelijke grondslag’ voor militaire inzet, bijvoorbeeld een VN-resolutie of een verzoek van de regering van het land in kwestie. Met dictator Assad aan het roer is dat voor Syrië onwaarschijnlijk.</p><p>Mijnenruiming</p><p>Ook een uitbreiding van de trainingsmissie in Irak, waar Nederlandse militairen (Koerdische) Peshmerga-strijders en Iraakse special forces traint, zou een optie kunnen zijn. Bij het uitvoeren van de trainen op Syrisch grondgebied blijft het ontbreken van een mandaat echter een probleem.</p><p>Niet-dodelijke steun heeft het kabinet zoveel kopzorgen gekost – de ophef over het sponsoren van Syrische strijdgroepen houdt nog altijd aan – dat dit niet snel nog eens gebeurt. Een humanitaire bijdrage zou nog kunnen, bijvoorbeeld op het gebied van mijnenbestrijding, een veld waarop Nederland in Irak al erg actief is.</p><p>VVD-Kamerlid Bosman wil niet op het Amerikaanse verzoek ingaan. Hij wil eerst zien waar het kabinet mee komt. Eerder wees de liberaal erop dat de Nederlandse krijgsmacht niet zo ruim in z’n inzetbare militairen zit dat een nieuwe missie voor de hand ligt. Nederland vertrekt niet voor niets uit Mali. Ook de PVV wil eerst een ’concreet en gemotiveerd’ verzoek zien vanuit de VS, inclusief het oordeel van het kabinet. Maar zelfs voor Defensie en Buitenlandse Zaken is het niet helemaal duidelijk hoe de VS de missie voor zich ziet. Ook de PvdA wijst erop dat het ’volstrekt onduidelijk is wat de inzet van de VS in Syrië en de regio is’.</p><p>Voor Kamerlid Sjoerdsma (D66) blijft vooral het Amerikaanse verzoek staan om ’eigen IS-strijders’ terug te halen. „Dat is het meest gevoelige verzoek.” Van Helvert trekt daar een grens: „Dat gaan we nooit doen.”</p>
