---
layout: post
title: "Taiwan legaliseert homohuwelijk als eerste in Azië"
date: Fri, 17 May 2019 09:31:21 +0200
category: nieuws
externe_link: "https://nos.nl/l/2285073"
feature_image: "https://nos.nl/data/image/2019/05/17/550599/1008x567.jpg"
---

<p>Taiwan wordt het eerst land in Azië waar het homohuwelijk legaal is. Het Taiwanese parlement ging met 66 stemmen voor en 27 tegen akkoord met een wetsvoorstel waardoor vanaf volgende week stellen van hetzelfde geslacht met elkaar in het huwelijk kunnen treden.</p>
<p>In 2017 oordeelde het hooggerechtshof van Taiwan dat homo's moeten kunnen trouwen. Het gaf de regering toen opdracht om binnen twee jaar met een wet te komen. Die is er nu gekomen, een week voordat de deadline van het hooggerechtshof zou verstrijken.</p>
<p>"We hebben een grote stap gezet richting ware gelijkwaardigheid en hebben van Taiwan een beter land gemaakt", twitterde de Taiwanese president Tsai Ing-wen na de stemming.</p>
<p>Direct na de aankondiging vielen mensen voor het parlement in Taipei elkaar huilend in de armen. Ook werd er ondanks de stromende regen enthousiast gezwaaid met regenboogvlaggen.</p>
<p>Taiwan staat bekend als een van de lhbti-vriendelijkste plekken in Azië. Jaarlijks vindt bijvoorbeeld de grootste Gay Pride van Azië plaats in de hoofdstad Taipei. Toch was de weg naar het homohuwelijk voor de Taiwanese lhbti-gemeenschap lang en zwaar.</p>
<p>De afgelopen maanden organiseerden conservatieve groepen in het land tal van campagnes tegen de invoering van het homohuwelijk en in november stemde bijna driekwart van de Taiwanezen in een adviserend referendum nog tegen het homohuwelijk. Toch besloot de regering-Tsai de invoering van het homohuwelijk door te zetten.</p>
<h2>China</h2>
<p>Taiwan wordt overigens door slechts negentien landen erkend als onafhankelijke staat. China beschouwt Taiwan als een afvallige provincie en staat het landen niet toe diplomatieke banden te onderhouden met zowel China als Taiwan.</p>
<p>Nederland is een van de vele landen die Taiwan niet officieel erkennen. Wel zijn er economische banden met Taiwan.</p>
