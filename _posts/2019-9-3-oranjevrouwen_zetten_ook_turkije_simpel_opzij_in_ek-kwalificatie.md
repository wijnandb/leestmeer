---
layout: post
title: "Oranjevrouwen zetten ook Turkije simpel opzij in EK-kwalificatie"
date: Tue, 03 Sep 2019 22:04:11 +0200
categories: 
- sport 
- voetbal 
externe_link: "https://nos.nl/l/2300233"
feature_image: "https://nos.nl/data/image/2019/09/03/574774/1008x567.jpg"
---

<p>De Nederlandse voetbalvrouwen hebben ook hun tweede EK-kwalificatiewedstrijd gewonnen. In het Abe Lenstra Stadion in Heerenveen rekende de ploeg van bondscoach Sarina Wiegman met 3-0 af met Turkije.</p>
<p>Afgelopen vrijdag boekte Oranje al een monsterzege (0-7) op Estland. Na twee duels staat Nederland op doelsaldo bovenaan in de poule.</p>
<p>Wiegman kon in haar vijftigste wedstrijd als bondscoach geen beroep doen op de aan haar dijbeen geblesseerde Vivianne Miedema. Ook zonder de topscorer ging het Nederlands elftal meteen op zoek naar de openingstreffer.</p>
<h2>Van der Gragt opent score</h2>
<p>De muur van Turkije, de nummer 62 van de wereld, bleek broos. Oranje creëerde de nodige kansen, maar in de eerste helft vond alleen Stefanie van der Gragt het net. De verdedigster scoorde met het hoofd uit een hoekschop van Sherida Spitse.</p>
<p>Ook na rust waren de Oranjevrouwen de bovenliggende partij. De tweede treffer van Nederland was er eentje om in te lijsten. Een lange pass van Spitse bereikte Daniëlle van de Donk, die de bal op fraaie wijze over de Turkse doelvrouw volleerde.</p>
<p>Na twee assists pikte Spitse in de slotfase zelf ook een doelpunt mee. Oranje kreeg na een overtreding op Lineth Beerensteyn een strafschop, die door Spitse werd benut: 3-0.</p>
<h2>Nu tegen Slovenië</h2>
<p>Begin oktober vervolgt Nederland de kwalificatiereeks voor het EK van 2021 in Engeland met een uitwedstrijd tegen Slovenië.</p>
<p>Bekijk hieronder de reacties van bondscoach Sarina Wiegman, Sherida Spitse en Daniëlle van de Donk.</p>
