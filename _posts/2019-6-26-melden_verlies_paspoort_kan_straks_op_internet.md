---
layout: post
title: "Melden verlies paspoort kan straks op internet"
date: Wed, 26 Jun 2019 15:44:29 +0200
category: politiek
externe_link: "https://nos.nl/l/2290783"
feature_image: "https://nos.nl/data/image/2019/06/26/559360/1008x567.jpg"
---

<p>Het melden van het verlies van een paspoort wordt gemakkelijker. In de toekomst moet je online zelf de geldigheid van het document kunnen stopzetten met StopID, schrijft staatssecretaris Knops aan de Tweede Kamer.</p>
<p>Nu moet je nog naar het gemeentehuis in je woonplaats om een verklaring van vermissing van een reisdocument af te leggen. Knops wil dat er zo snel mogelijk een centraal register komt, dat digitaal benaderbaar is. Dat scheelt veel tijd en kan misbruik van gestolen papieren tegengaan.</p>
<p>Hij stelt ook andere verbeteringen van de paspoortwet voor. Zo moet het mogelijk worden om "plaatsonafhankelijk" en niet per se in je eigen gemeente een nieuw paspoort aan te vragen.</p>
<p>De verbeteringen moeten uiterlijk in 2024 zijn ingevoerd. De invoering kost zo'n 46 miljoen euro, maar maakt reisdocumenten, volgens Knops, op den duur ongeveer 5 tot 7 miljoen euro per jaar goedkoper.</p>
