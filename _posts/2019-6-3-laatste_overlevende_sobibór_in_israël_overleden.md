---
layout: post
title: "Laatste overlevende Sobibór in Israël overleden"
date: Mon, 03 Jun 2019 22:32:11 +0200
category: nieuws
externe_link: "https://nos.nl/l/2287515"
feature_image: "https://nos.nl/data/image/2019/06/03/554491/1008x567.jpg"
---

<p>De voor zover bekend laatste nog levende gevangene van nazivernietigingskamp Sobibór is in Israël overleden. Semion Rosenfeld (96) was een van de weinigen die uit het kamp wisten te ontsnappen. Hij werd in Israël als een held vereerd.</p>
<p>Rosenfeld werd in 1922 geboren in de Oekraïense stad Ternevka. Hij vocht in 1941 in het leger van de toenmalige Sovjet-Unie mee tegen de oprukkende Duitse troepen, maar werd gevangengenomen.</p>
<p>In 1943 kwam hij in Sobibór terecht, een vernietigingskamp in het door Duitsland bezette Polen. Tussen april 1942 en november 1943 zijn daar minstens 170.000 mensen vermoord. Voor het overgrote deel waren dat Joden, onder wie bijna 35.000 Nederlanders.</p>
<p>Tijdens de opstand van 1943 behoorde Rosenfeld tot de gevangenen die de SS-bewakers met bijlen en messen te lijf gingen. Samen met 300 medegevangenen wist hij te ontsnappen. Slechts 47 wisten uit handen van de Duitsers te blijven. Rosenfeld verschool zich met een kleine groep lotgenoten in de bossen.</p>
<p>Toen de Russen de Duitsers in 1944 uit die omgeving hadden verjaagd, sloot hij zich opnieuw bij het Sovjet-leger aan en nam zo in 1945 deel aan de verovering van Berlijn. In 1990 emigreerde hij vanuit de Sovjet-Unie naar Israël. Hij overleed in een verzorgingshuis in Tel Aviv.</p>
