---
layout: post
title: "Salah helpt Egypte naar tweede ronde Afrika Cup, ook Nigeria verder"
date: Wed, 26 Jun 2019 19:01:00 +0200
category: sport
externe_link: "https://nos.nl/l/2290810"
feature_image: "https://nos.nl/data/image/2019/06/26/559422/1008x567.jpg"
---

<p>Nigeria is als eerste zeker van de tweede ronde van de Afrika Cup. Later op de avond voegde Egypte, met sterspeler Mo Salah binnen de lijnen, zich ook bij de laatste zestien.</p>
<p>Drievoudig Afrikaans kampioen Nigeria won dankzij een treffer van Kenneth Omeruo (oud-ADO Den Haag, nu Leganes) met 1-0 van Guinee. Eerder won het met dezelfde cijfers van Burundi.</p>
<p>Zo slaapverwekkend de eerste helft, zo boeiend de tweede in de Egyptische havenstad Alexandrië. Nigeria was in die fase dreigend met schoten van Alex Iwobi (Arsenal) en dribbels van Ahmed Musa (oud-VVV, inmiddels het Saudische Al Nasr). De treffer viel uiteindelijk uit een hoekschop: Moses Simon gaf voor en Omeruo kopte knap raak bij de eerste paal.</p>
<h2>Vedettes</h2>
<p>De Duitse bondscoach Gernot Rohr hield William Troost-Ekong en vedette John Obi Mikel het hele duel op de bank. De sterspeler van Guinee, Naby Keïta (Liverpool) begon juist voor het eerst sinds hij geblesseerd raakte aan zijn lies tegen FC Barcelona in de halve finales van de Champions League, wel vanaf het begin. De aanvallende middenvelder kon echter geen potten breken.</p>
<p>In de eerste wedstrijd tegen Madagaskar, met Keïta als invaller, kwam Guinee niet verder dan 2-2. Madagaskar speelt donderdag tegen de andere debutant in groep B, Burundi.</p>
<p>Egypte had weinig moeite met Democratische Republiek Congo. Het werd 2-0. De eindstand stond al voor rust op het scorebord. </p>
<p>Ahmed El Mohamady opende in de 25ste minuut de score en kort voor rust kreeg Salah de kans om zijn eerste doelpunt van dit toernooi te maken. Dat lukte en ook nog op fraaie wijze. De Liverpool-aanvaller werd aan de rechterkant weggestuurd, kapte naar binnen, zette twee spelers op het verkeerde been en verraste de doelman in de korte hoek. </p>
<p>In de tweede helft geloofde Egypte het wel en was Congo niet bij machte om de wedstrijd nog enigszins spannend te maken. Het slotoffensief begon te laat, maar echte kansen wist Congo ook niet te creëren. </p>
<p>In dezelfde groep speelden Uganda en Zimbabwe met 1-1 gelijk.</p>
