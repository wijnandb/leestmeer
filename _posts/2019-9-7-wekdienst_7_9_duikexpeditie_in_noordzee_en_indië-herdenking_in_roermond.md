---
layout: post
title: "Wekdienst 7_9: duikexpeditie in Noordzee en Indië-herdenking in Roermond"
date: Sat, 07 Sep 2019 07:27:46 +0200
category: nieuws
externe_link: "https://nos.nl/l/2300686"
feature_image: "https://nos.nl/data/image/2019/09/07/575583/1008x567.jpg"
---

<p>Goedemorgen! Een team duikers springt vandaag de Noordzee in bij Scheveningen om afval op te ruimen.. En Serena Williams en Bianca Andreescu staan tegenover elkaar op de tennisbaan voor de finale van de US Open.</p>
<p>Vandaag wisselen wolken en zon elkaar af, ook trekken buien over het land. Daarbij is kans op onweer en hagel. Het wordt ongeveer 18 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Een duikteam van vrijwilligers vertrekt voor een negendaagse expeditie om afval in de Noordzee op te ruimen, zoals visnetten, lijnen en kunstaas. De duikers beginnen in Scheveningen en eindigen boven Schiermonnikoog. De Amerikaanse Serena Williams en de Canadese Bianca Andreescu staan in de finale van de US Open. Als Williams wint, evenaart ze het recordaantal van 24 grandslamtitels. Dat record, van Margaret Court uit de jaren 70, is de voornaamste reden dat Williams vorig jaar terugkeerde na de geboorte van haar kind. De finale begint vanavond om 22.00 uur. Een samenvatting van de finale is te zien de Studio Sport-uitzending van zondag, op de website en in de app. Bij het Nationaal Indië-monument in Roermond worden de ruim 6200 Nederlandse militairen herdacht die tussen 1945 en 1962 zijn omgekomen in toenmalig Nederlands-Indië of Nieuw-Guinea. Minister Bijleveld van Defensie houdt er een toespraak. </p>
<h2>Wat heb je gemist?</h2>
<p>Rotterdam overweegt een meldplicht in te voeren voor trouwstoeten. Dat moet de overlast tegengaan die wordt veroorzaakt door toeterende bruiloftsgasten, die in dure auto's door de stad toeren en de verkeersregels overtreden.</p>
<p>"We denken erover om voorwaarden te stellen aan dit soort optochten, zoals die ook gelden voor demonstraties", zegt de Rotterdamse burgemeester Aboutaleb. Na het aanmelden van een trouwstoet bij de gemeente volgt wat hem betreft een gesprek. Op deze manier heeft de gemeente ook een aanspreekpunt als het mis gaat.</p>
<p>Aanleiding voor het voornemen is het incident vorige week, toen een Rotterdamse agent werd neergeslagen door een bruiloftsgast. De agent sprak deelnemers van een trouwstoet aan op hun asociale verkeersgedrag.</p>
<h2>Ander nieuws uit de nacht:</h2>
<p> India verliest contact met maanlander Vikram tijdens afdaling naar maan: op iets meer dan twee kilometer hoogte ging het contact verloren. Of de Vikram, met de verkenner Pragyaan, succesvol is geland of is gecrasht, is nu niet duidelijk. Automobilist rijdt vier mensen dood in centrum Berlijn: de man zou met hoge snelheid een stoep zijn opgereden en daar de slachtoffers hebben geraakt. De politie gaat uit van een ongeluk. Justitie El Salvador in beroep tegen vrijspraak vrouw met doodgeboren kind: de Salvadoraanse die eerder dertig jaar cel kreeg nadat ze een doodgeboren kind had gebaard, werd onlangs in een nieuw proces vrijgesproken. </p>
<h2>En dan nog even dit:</h2>
<p>Debutant Donyell Malen kan nauwelijks geloven dat hij meteen een hoofdrol vertolkte bij Oranje. In Hamburg zette het elftal een belangrijke stap richting het EK door de 2-3 die Malen tegen Duitsland scoorde. "Ik denk dat elke jongen daarvan droomt."</p>
<p>"Eerst dacht ik dat hij me niet zag, toen gaf hij hem perfect", omschreef de PSV'er de actie van Georginio Wijnaldum voorafgaand aan zijn treffer. "Ik keek gewoon goed naar de bal, hij zat er gewoon mooi in."</p>
<p>Kijk hier het interview na de wedstrijd:</p>
<p>Fijne dag!</p>
