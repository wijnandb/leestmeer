---
layout: post
title: "Het heilige vuur brandt nog bij Maaskant, ondanks kritisch geluid uit Venlo"
date: Wed, 19 Jun 2019 12:21:40 +0200
categories: 
- sport 
- voetbal 
externe_link: "https://nos.nl/l/2289691"
feature_image: "https://nos.nl/data/image/2019/06/19/557638/1008x567.jpg"
---

<p>Anderhalf jaar geleden zwoer Robert Maaskant nooit meer als trainer op het voetbalveld te staan, maar de afgelopen maanden ging het weer kriebelen. En na een verrassend telefoontje van zijn oude makker Stan Valckx (technisch directeur VVV-Venlo) was een rentree als trainer snel gemaakt.</p>
<p>Maaskant wordt bij VVV de opvolger van Maurice Steijn, die onlangs in de Verenigde Arabische Emiraten een lucratief contract bij Al Wahda FC tekende.</p>
<p>Maaskant (50) was sinds maart 2018 werkzaam als technisch directeur van Almere City en was bezig met het zoeken naar een nieuwe trainer voor de eerstedivisionist. Juist in die periode voelde hij dat het heilige vuur nog steeds brandt.</p>
<p>"Er waren verschillende clubs die mij hebben gebeld. Toen ben ik er serieus over gaan nadenken om weer op het veld te gaan staan", vertelt Maaskant, die onder meer telefoon kreeg van de Amerikaanse Major League Soccer-club FC Cincinnati.</p>
<p>Maar Maaskant was er snel uit toen Valckx hem belde. De twee werkten succesvol samen bij het roemruchte Wisla Krak√≥w, dat in mei 2011 onder leiding van Maaskant kampioen van Polen werd.</p>
<p>"Met het enthousiasme en de energie van Robert, samen met zijn staf, ben ik ervan overtuigd dat VVV ook het komende seizoen in de eredivisie blijft", aldus Valckx.</p>
<h2>Kritiek op aanstelling</h2>
<p>Toch is niet iedereen overtuigd van het lijfsbehoud van VVV. Diverse VVV-Venlo-supporters hebben negatief gereageerd op de aanstelling van Maaskant, die in Venlo aan zijn vijftiende klus als hoofdtrainer begint.</p>
<p>Juist Maaskants vele wisselingen van club geeft reden tot twijfel bij de Venlose aanhang. "Ik vind het fijn dat deze mensen een geluid laten horen, want het geeft aan dat ze een gevoel bij de club hebben", reageerde Maaskant diplomatiek op de kritiek.</p>
<p>"Maar ik kan er niet zoveel mee. Ik weet niet waar de geluiden op gebaseerd zijn en mensen gaan elkaar ook napraten. Laten we eerst maar gaan kijken hoe zaken gaan lopen."</p>
