---
layout: post
title: "Net als Facebook kan ook Google dit jaar niet om het thema privacy heen"
date: Tue, 07 May 2019 22:30:41 +0200
category: tech
externe_link: "https://nos.nl/l/2283654"
feature_image: "https://nos.nl/data/image/2019/05/07/548452/1008x567.jpg"
---

<p>Of het anders was gelopen zónder het Cambridge Analytica-schandaal, dat zullen we nooit weten. Wel is duidelijk dat na Facebook ook Google ons ervan wil overtuigen dat privacy bij het bedrijf hoog op de agenda staat.</p>
<p>Aan het begin van zijn presentatie zei topman Sundar Pichai dat de producten die het bedrijf zou gaan aankondigen, zijn gebouwd op een "fundament van vertrouwen van gebruikers en privacy". Zijn boodschap komt op het moment dat het vertrouwen in techbedrijven onder druk staat en er zorgen zijn over de privacy.</p>
<p>Google probeert zijn eigen positie in dat krachtenveld in te nemen. Dat deed het door een reeks aankondigingen te doen die met privacy te maken hebben. Zo krijgen de apps van Google Maps, Google Zoeken en YouTube een incognito-modus, op het moment dat je die aanzet ben je voor Google niet te volgen. Daarnaast krijgen gebruikers in webbrowser Chrome de mogelijkheid om tracking cookies (bedoeld voor advertentienetwerken) te beperken, iets wat naar verwachting vooral concurrenten van Google zal raken.</p>
<h2>'Meer doen met minder'</h2>
<p>Ook stelt Google dat het dankzij nieuwe technieken op het gebied van kunstmatige intelligentie "meer kan doen met minder data". Eerder meldde de internetgigant al dat het mogelijk wordt om web-, app- en locatiegeschiedenis automatisch te laten verwijderen. De optie voor die eerste twee onderdelen is nu beschikbaar, zegt Google. Het bedrijf belooft daarnaast deze opties op termijn verder uit te breiden.</p>
<p>Aan het begin van de presentatie vloog er over het terrein (het evenement is buiten) een vliegtuig met een banner waarop stond: "Google controle is geen privacy #redlokaalnieuws", wat de aandacht trok van journalisten.</p>
<p>Net als eerdere jaren was er ook veel aandacht voor kunstmatige intelligentie. Dat kwam vorig jaar tot uiting in een demonstratie waarbij een computer namens een gebruiker belde met een kapperszaak voor het maken van een afspraak. De computer leek daarbij zoveel op een mens, dat het zorgde voor bezorgde reacties. Ook omdat niet duidelijk werd gemaakt dat de kapperszaak te maken had met een computer. Google beloofde vervolgens dat de assistent zich duidelijker zou gaan voorstellen.</p>
<p>Dit systeem, dat Duplex heeft, krijgt straks de mogelijkheid om in online formulieren - op basis van wat het systeem al van je weet - bijvoorbeeld een autoreservering zover als mogelijk in te vullen, inclusief welke auto je wil huren, op basis van je eerdere keuze. Googles boodschap: je hoeft alleen nog maar op 'ok' te drukken.</p>
<h2>Elke video live ondertitelen</h2>
<p>Daarnaast verklaarde Googe dat het ook voor mensen met een beperking mogelijk moet zijn om gebruik te maken van alle mogelijkheden van een telefoon. Om die reden lanceert het bedrijf 'Live Caption', waarbij elke vorm van video en audio (podcasts) op een telefoon kan worden ondertiteld, ook als er geen internetverbinding is. Het geldt dan niet alleen voor films van een streamingdienst, het werkt ook tijdens het videobellen of bij een video die je van iemand toegestuurd krijgt.</p>
<p>Ook kan het systeem voor deze groep automatisch telefoontjes beantwoorden en kunnen zij door tekst in te spreken het systeem terug laten praten.</p>
<p>In Android Q zit daarnaast een donkere modus, iets wat steeds populairder wordt op smartphones. Daarnaast krijgt het besturingssysteem 'Focus Mode', waarbij je kan aangeven welke apps - bijvoorbeeld mail en Facebook - je voor een bepaalde tijd wil uitzetten zodat je je beter kunt focussen.</p>
<p>Wat verder opviel, is dat Google een apparaat met 10-inch scherm (in feite dus een mini-tv) heeft uitgebracht met een camera en gezichtsherkenning, die bedoeld is voor je huiskamer of slaapkamer. Vorig jaar nog zei Google dat ze in een andere versie van het scherm bewust geen camera hadden gestopt, zodat mensen het apparaat "comfortabel" in privévertrekken zouden plaatsen.</p>
<p>Toen Facebook vorig jaar een soortgelijk product aankondigde, de Portal, werd het bedrijf verweten toon doof te zijn. Dat had alles te maken met de reeks privacycrises waar het sociale netwerk met te kampen heeft.</p>
<h2>Voor het Congres</h2>
<p>Of Google dezelfde verwijten krijgt is de vraag, het bedrijf ligt wat dat betreft minder onder vuur. Dat neemt niet weg dat ook Google kritisch wordt gevolgd. Zo moest Sundar Pichai afgelopen najaar verschijnen voor het Amerikaanse Congres, nadat hij eerder niet was komen opdagen.</p>
<p>Het ging toen onder meer over Google+: het bedrijf had een bug verzwegen waardoor gebruikersdata kon worden ingezien. En ook de verzameling van locatiegegevens werd toen uitgebreid besproken.</p>
