---
layout: post
title: "Lang en De Wit moeten de nieuwe Neres en Van de Beek worden bij Ajax"
date: Tue, 28 May 2019 07:31:42 +0200
category: sport
externe_link: "https://nos.nl/l/2286624"
feature_image: "https://nos.nl/data/image/2019/05/28/553042/1008x567.jpg"
---

<p>Voor veel Ajax-fans breekt na alle euforie van de laatste maanden een nogal nerveuze periode aan. Wie van de sleutelspelers volgen Frenkie de Jong naar de uitgang? En daarop vooruitlopend: wie zijn dan hun vervangers in Amsterdam?</p>
<p>Bij Jong Oranje hebben zich deze week twee spelers gemeld die staan te popelen om die eventuele vacatures in te vullen. De 21-jarige Dani de Wit was dit seizoen al twee keer invaller in de Champions League. Noa Lang, zijn twee jaar jongere teamgenoot, maakte twee maanden geleden zijn debuut in het eerste van Ajax.</p>
<p>Beiden hebben recent hun contract verlengd tot 2021 en hebben zichzelf ten doel gesteld om volgend jaar door te breken. "Noa is een enorm talent. Ik denk dat we hem veel gaan zien komend seizoen", zegt De Wit, terwijl hij gebroederlijk met Lang op het balkon zit van het hotel in Zeist.</p>
<p>Lang, lachend: "Dani heeft dit jaar al laten zien dat hij het aankan. En ik hoop voor hem dat hij straks ook in de kleine wedstrijden mag meespelen."</p>
<p>Een nadere kennismaking met de twee jeugdinternationals aan de hand van vier stellingen.</p>
<p>1. Wij zijn komend seizoen basisspeler in het eerste van Ajax</p>
<p>De Wit: "Ik ben sinds een paar maanden officieel speler van het eerste. Het zal lastig worden om meteen vanaf het begin in de basis te staan, maar dat is wel het doel als je bij de selectie zit."</p>
<p>Lang: "Eens. Dat moeten we laten zien. En in de wedstrijden die we spelen, moeten we beslissend zijn. Ik heb er vertrouwen in dat het goed komt. Eerlijk gezegd had ik voor mezelf bedacht dat ik nu al meer wedstrijden in de eredivisie had gespeeld."</p>
<p>De Wit: "Noa is met niemand bij Ajax echt te vergelijken. Als ik toch iemand moet noemen, dan David Neres. Ze spelen op dezelfde positie en hebben allebei veel dreiging en een actie naar binnen toe."</p>
<p>Lang: "De Wit lijkt op Donny van de Beek. Veel loopvermogen, tactisch slim, keihard werken en veel scoren. Zelf vind ik Neres heel goed. Hakim Ziyech is met zijn assists en goals een voorbeeld voor me. En Dusan Tadic met zijn rendement."</p>
<p>2. Zo'n seizoen als nu maken we de komende tien jaar niet meer mee bij Ajax</p>
<p>Lang: "Waarom niet? Wie had van tevoren gezegd dat het dit seizoen zou gebeuren? Dus waarom zouden we het niet nog een keer kunnen meemaken?"</p>
<p>De Wit: "Natuurlijk was het dit jaar fantastisch en wordt dat niet zomaar herhaald, maar het moet altijd een doel zijn. Het was bizar om het succes in de Champions League van dichtbij te beleven. Als je mag invallen tegen Bayern München en Real Madrid is dat geweldig."</p>
<p>Lang: "Ja, dat was mooi om te zien, die invalbeurten van Dani in München en Madrid. Een droom voor hem die uitkomt. Stiekem dacht ik op dat moment wel: dat wil ik ook."</p>
<p>3. Voor ons is het belangrijk dat een paar basisspelers deze zomer vertrekken bij Ajax</p>
<p>De Wit: "Niet belangrijk, want dit is een goed elftal, maar natuurlijk hoop je dat er ruimte komt zodat je jezelf kan invoegen in het team. Voor mij is het belangrijk dat ik mezelf straks in de voorbereiding laat zien en meerdere wedstrijden kan spelen."</p>
<p>Lang: "Die concurrentie maakt je juist sterker en scherp. Als je zelf een grote jongen wil worden, moet je het afdwingen tussen de grote jongens. Ik hoop juist dat Neres en Ziyech blijven. Hoe mooi is het als je een basisplek krijgt met zulke spelers in de selectie? Dan heb je het echt heel goed gedaan."</p>
<p>De Wit: "Aan een verhuurperiode denk ik totaal niet. Ik wil voor mijn kans bij Ajax gaan. Dat was afgelopen seizoen zo, en nu weer. Ik heb geen zin om mezelf te verhuren."</p>
<p>Lang: "Dat geldt ook voor mij. Ik blijf bij Ajax."</p>
<p>4. Na een lang seizoen en de kampioensfeestjes met Ajax heb ik eigenlijk geen energie meer voor Jong Oranje</p>
<p>Lang: "Haha, absoluut oneens. Ik heb zeker nog energie voor Jong Oranje. Of ik nerveus ben omdat het voor mij de eerste keer is? Nee, want ik ken de meeste jongens al."</p>
<p>De Wit: "Het is een eer om voor Jong Oranje uit te komen. Natuurlijk is het een zwaar seizoen geweest en is er veel gebeurd, maar hier wil je bij zijn. Daarna hebben we lekker vakantie."</p>
<p>De Wit: "Noa had er eigenlijk al eerder bij moeten zitten, vind ik. Dat hebben we kunnen zien bij Oranje onder 20, maar ook in de Arena met die belangrijke assist tegen PEC."</p>
<p>Lang: "Het is voetbal, daar ben ik goed in, en daarom ben ik hier."</p>
