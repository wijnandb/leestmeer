---
layout: post
title: "Bertens: 'Was stiekem al onderweg naar het net om haar te feliciteren'"
date: Thu, 04 Jul 2019 21:12:51 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/OqnC9SdCWVE/2292082"
feature_image: "https://nos.nl/data/image/2019/07/04/561233/1008x567.jpg"
---

<p>"Ik was stiekem al onderweg naar het net om haar te feliciteren en te zeggen dat ze heel goed gespeeld had." Kiki Bertens besefte het zelf maar al te goed: ze was heel erg goed weggekomen in haar tweederondepartij op Wimbledon.</p>
<p>Taylor Townsend leverde tegen de nummer vier van de wereld een sterke wedstrijd af waarin ze op 6-5 in de tweede set op matchpoint kwam. "Ze sloeg een heel goede service, waar ik nog net aan kon komen", haalt Bertens het cruciale punt terug. "Ze kon daarna de bal eigenlijk overal neerleggen. Maar ze miste en dus was het toch nog niet over."</p>
<p>Bertens rechtte nog eens de rug, sleepte er een tiebreak uit die ze won, waarna het in de derde set snel gedaan was met de 23-jarige Townsend. "Zij had haar kans gemist. En ik groeide alleen maar natuurlijk. Als je zo'n wedstrijdpunt overleeft, krijg je het gevoel dat je die partij niet kán verliezen."</p>
<p>Met Townsend had Bertens het slecht getroffen. "Ik denk dat zij een van de moeilijkste tegenstandsters is voor mij, zeker op gras. Normaal kom ik heel goed weg met een slice-balletje hier en daar. Maar zij kwam de hele tijd goed in en maakte de juiste hoeken. Dat ik dan toch win, doet mij goed."</p>
<h2>Sluiter opgelucht</h2>
<p>Ook coach Raemon Sluiter was opgelucht. "Ik wil niet zeggen dat ik bang was voor deze wedstrijd, maar ik was wel benieuwd", zei hij na afloop. "Kiki heeft veel wedstrijden gewonnen op haar handigheid, maar dat voordeeltje verviel vandaag, omdat Townsend dat nog meer heeft en erg goed op gras kan spelen. Kiki speelde met het mes op de keel: als ze zelf niet aanviel, dan kwam Townsend."</p>
<p>Uiteindelijk kroop zijn pupil door het oog van de naald. "Ja, zeker", beaamde Bertens. "Af en toe moet je een beetje geluk hebben. En dat heb ik vandaag gehad. Ik ben heel erg blij met de overwinning. Hier ga ik toch even van genieten."</p>
<p>Zaterdag wacht haar de Tsjechische Barbora Strycová, de nummer 54 van de wereldranglijst. "Ook weer een lastige klant die heel erg goed speelt op gras. Ze dubbelt ook erg goed en speelt daarom ook veel naar voren, ze komt veel naar het net. Het was wat dat betreft vandaag een goede test."</p><img src="http://feeds.feedburner.com/~r/nossporttennis/~4/OqnC9SdCWVE" height="1" width="1" alt=""/>
