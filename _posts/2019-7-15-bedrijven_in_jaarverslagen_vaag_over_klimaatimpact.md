---
layout: post
title: "Bedrijven in jaarverslagen vaag over klimaatimpact"
date: Mon, 15 Jul 2019 14:42:39 +0200
category: nieuws
externe_link: "https://nos.nl/l/2293586"
feature_image: "https://nos.nl/data/image/2019/07/15/563667/1008x567.jpg"
---

<p>Veel grote Nederlandse bedrijven hebben het in hun jaarverslag over de klimaatimpact van hun bedrijf, maar echt concrete informatie wordt meestal niet gegeven.</p>
<p>Dat blijkt uit onderzoek van de Rijksuniversiteit Groningen in opdracht van het Planbureau voor de Leefomgeving. Hoogleraar Auditing Dick de Waard analyseerde jaarverslagen van 199 beursgenoteerde en private bedrijven.</p>
<p>Onder meer Shell, AkzoNobel, KPN, NS en de Rotterdamse haven werden onder de loep genomen. De onderzoekers keken naar hoe transparant de bedrijven zijn over wat ze doen om hun klimaatimpact en de uitstoot van CO2 te verminderen. Veel bedrijven blijken het onderwerp wel te benoemen, maar over het algemeen geen concrete cijfers te delen.</p>
<p>"Bedrijven schrijven best veel over klimaat, maar dat zijn dan algemene toelichtingen op strategie en beleid", zegt De Waard tegen RTV Noord. "Die teksten lijken vaak uit de koker te komen van de afdeling communicatie."</p>
<h2>Richtlijn</h2>
<p>De Europese Unie voerde in 2017 een richtlijn in die organisaties van openbaar belang ertoe verplichtte informatie over duurzaamheid op te nemen. Tot de organisaties van openbaar belang worden in ieder geval beursgenoteerde ondernemingen gerekend met minimaal 500 medewerkers en een jaaromzet van 40 miljoen euro.</p>
<p>Volgens De Waard is die richtlijn niet streng genoeg. "In de richtlijn staan echt wel wat harde regels, maar wel vooral op hoofdlijnen. Er is dus veel speelruimte voor grote ondernemingen."</p>
<p>Private ondernemingen zijn over het algemeen nog minder transparant dan beursgenoteerde bedrijven. Van de 96 geanalyseerde private bedrijven geeft een kwart (beperkte) informatie over hun impact op het klimaat.</p>
<p>Een oplossing is volgens De Waard het koppelen van bonussen aan het terugdringen van de CO2-uitstoot van een bedrijf. "'We willen 200.000 ton CO2 gaan terugdringen en anders krijgen we geen bonus. Ja, dan gebeurt er wat. Maar zo hard wordt het meestal nog niet gespeeld."</p>
<p>Overigens behoort Nederland qua informatieverstrekking over duurzaamheid samen met Spanje, Engeland en Duitsland tot de koplopers van Europa. "Maar het kan nog veel beter en transparanter."</p>
