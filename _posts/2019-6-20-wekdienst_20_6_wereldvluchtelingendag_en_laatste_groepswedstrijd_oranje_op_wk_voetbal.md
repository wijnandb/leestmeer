---
layout: post
title: "Wekdienst 20_6: Wereldvluchtelingendag en laatste groepswedstrijd Oranje op WK voetbal"
date: Thu, 20 Jun 2019 07:06:31 +0200
category: nieuws
externe_link: "https://nos.nl/l/2289793"
feature_image: "https://nos.nl/data/image/2019/06/20/557780/1008x567.jpg"
---

<p>Goedemorgen! De rechtbank doet uitspraak tegen een 18-jarige man die verdacht wordt van een brute verkrachting in Rotterdam. En stelt Nederland de groepswinst op het WK voetbal veilig?</p>
<p>Het is wisselend bewolkt en er vallen regenbuien. In de middag breekt wat vaker de zon door. Het wordt 19 tot 21 graden bij een matige, veelal westelijke wind. Morgen breekt de zon steeds vaker door en 's middags blijft het vrijwel overal droog. In het weekend blijft het droog en is het zonnig. Zondag wordt het zomers warm in een groot deel van het land.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> De rechtbank in Rotterdam doet om 13.00 uur uitspraak in de zaak tegen de 18-jarige Gerson F. Hij wordt verdacht van de brute verkrachting van een toen 20-jarige Indonesische studente. Hij zou haar ook hebben geprobeerd te wurgen met een t-shirt. Staatssecretaris Snel gaat met Europese ministers in gesprek over de vliegtaks. Nederland voert die taks hoe dan ook in 2022 in, maar wil dat het liefst Europees regelen. Het is Wereldvluchtelingendag. In het hele land gaan vluchtelingen de straat op om koffie uit te delen en hun verhalen te delen met voorbijgangers. Oranje speelt vanavond de laatste groepswedstrijd op het WK in Frankrijk tegen Canada. Nederland is al geplaatst voor de volgende ronde, maar kan nog wel de groepswinst veiligstellen. </p>
<h2>Wat heb je gemist?</h2>
<p>Mensen met zware beroepen moeten na 45 dienstjaren met pensioen kunnen, vindt minister Koolmees van Sociale Zaken. Hij wil dat er een structurele regeling komt waardoor bijvoorbeeld bouwvakkers, stratenmakers en agenten eerder kunnen stoppen met werken.</p>
<p>Na het 'ja' van drie vakorganisaties voor een nieuw pensioenstelsel, moet hier in de komende vijf jaar een structurele regeling voor worden bedacht. Werkgevers worden, als het aan de minister ligt, in staat gesteld drie jaar voor de pensioendatum de AOW van hun werknemer te betalen. Ook moet het fiscaal mogelijk worden om te sparen voor verlof om eerder met pensioen te gaan.</p>
<h2>Ander nieuws uit de nacht:</h2>
<p> Tientallen projecten dreigen te sneuvelen door stikstof-uitspraak Raad van State: nieuwe projecten op het gebied van woningbouw, infrastructuur en landbouw komen in de problemen, omdat ze pas kunnen doorgaan als er een stikstofplan ligt. Tata Steel: RIVM-onderzoek naar risico's grafietregens was onvolledig: volgens de directie van Tata Steel is 'de stelligheid waarmee er over de gezondheidsrisico's is gecommuniceerd, niet juist'. FBI pakt Syrische vluchteling op voor beramen aanslag op kerk: de 21-jarige man zou uit naam van IS een bomaanslag willen plegen op een kerk, zegt de FBI. </p>
<h2>En dan nog even dit:</h2>
<p>'De dood lijkt niet te passen in onze Instagram-samenleving', meent minister Hugo de Jonge (Volksgezondheid, Welzijn en Sport). Daarom is het hoog tijd voor een goed gesprek over hoe mensen hun laatste levensfase willen doormaken, zegt hij in Trouw.</p>
<p>Om die reden start de overheid een voorlichtingscampagne, met onder meer een speciale website met praktische tips over bijvoorbeeld het schrijven van een wilsbeschikking.</p>
<p>"Ik zou willen dat mensen veel eerder nadenken over wat ze willen. Dat ze zich uitspreken over hoe ze willen worden ondersteund, in de laatste periode', zegt De Jonge.</p>
<p>Fijne dag!</p>
