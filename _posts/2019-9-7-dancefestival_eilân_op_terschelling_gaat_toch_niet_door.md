---
layout: post
title: "Dancefestival Eilân op Terschelling gaat toch niet door"
date: Sat, 07 Sep 2019 09:38:42 +0200
category: nieuws
externe_link: "https://nos.nl/l/2300694"
feature_image: "https://nos.nl/data/image/2019/09/07/575594/1008x567.jpg"
---

<p>Het dancefestival Eilân op Terschelling mag niet doorgaan van de rechter. Eilandbewoners hadden de zaak voor de tweede keer aan de rechter voorgelegd. Die oordeelde gisteravond in een schriftelijke uitspraak dat de omgevingsvergunning terecht is aangevochten en heeft deze geschorst.</p>
<p>Eilân zou vanaf donderdag bij het meer van Hee worden gehouden, vlak bij een stiltegebied met beschermde diersoorten. Volgens buurtbewoners zorgt het festival voor een te zware belasting voor het beschermde natuurgebied, meldt Omrop Fryslân. Donderdag besloten burgemeester en wethouders de omgevingsvergunning nog wél te geven.</p>
<h2>Ondeugdelijke motivatie</h2>
<p>De rechter concludeert dat de gemeente de toewijzing "ondeugdelijk" heeft gemotiveerd. Ook kleven er gebreken en omissies aan. Zo zou er een verkeerde rekenmethode voor de uitstoot van stikstof zijn gebruikt, waardoor niet duidelijk is wat de schade aan de natuur is.</p>
<p>Omwonenden voelen niks voor een dancefestival op het Friese Waddeneiland en voeren al maanden een juridische strijd. Een maand geleden oordeelde de rechter al dat er beter gekeken moest worden naar de gevolgen voor de omgeving. Daarop besloot de organisatie één van de podia te verplaatsen.</p>
<p>Na een speciale raadsvergadering afgelopen donderdag gaf het college van burgemeester en wethouders alsnog toestemming voor het festival, maar daar zet de rechter nu dus weer een streep door. Het is niet duidelijk of de organisatie beroep aantekent tegen de uitspraak.</p>
<p>Het vierdaagse festival zou komende donderdag beginnen. Er werden 6000 bezoekers verwacht.</p>
