---
layout: post
title: "Dumoulin kiest voor aanval in Dauphiné"
date: Mon, 10 Jun 2019 16:34:13 +0200
category: sport
externe_link: "https://www.telegraaf.nl/sport/768439997/dumoulin-kiest-voor-aanval-in-dauphine"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/35b2933e-8b93-11e9-a07f-02d2fb1aa1d7.jpg"
---

<p class="intro">Dylan Teuns heeft de tweede etappe in het Critérium du Dauphiné gewonnen. De Belg versloeg in de eindsprint van een pittige heuvelrit van Mauriac naar Craponne-sur-Arzon zijn Franse medevluchter Guillaume Martin.</p> <p>Het duo had aan de finish een voorsprong van 13 seconden op een groepje met favorieten, onder wie Chris Froome, Thibaut Pinot, Adam Yates en Nairo Quintana. De Deen Jakob Fuglsang eindigde als derde. Wout Poels kwam op de negende plaats als beste Nederlander over de finish.</p><p>Teuns nam de leiderstrui over van de Noor Edvald Boasson Hagen. Martin is de nieuwe nummer twee op 3 tellen, Fuglsang is derde op 20 seconden.</p><p>Tom Dumoulin was mee in de vroege vluchtgroep en wilde in de rit over 180 kilometer met acht gecategoriseerde bergjes duidelijk zijn conditie testen. De kopman van Team Sunweb rijdt in Frankrijk zijn eerste koers na zijn mislukte Giro d'Italia. Hij zag de ontsnapping op 35 kilometer van de finish stranden en verloor daarna veel tijd op de klassementsrenners. De Limburger arriveerde als 72e op bijna 9 minuten van de winnaar.</p><p>Vrijwel direct nadat de groep met Dumoulin was ingelopen, begonnen de klassementsrenners zich te roeren. Ook Steven Kruijswijk toonde zich even van voren, hoewel de kopman van Jumbo-Visma in de slotkilometers terrein moest prijsgeven. Op 19 kilometer van de finish plaatste Martin een aanval en Teuns ging mee. Het duo kwam met kleine voorsprong over de top van de laatste col en hield stand tot aan de meet.</p>
