---
layout: post
title: "'Schiphol kan niet weglopen voor aansprakelijkheid voor chaos'"
date: Mon, 29 Jul 2019 20:28:15 +0200
category: nieuws
externe_link: "https://nos.nl/l/2295652"
feature_image: "https://nos.nl/data/image/2019/07/29/567121/1008x567.jpg"
---

<p>Schiphol ontkent aansprakelijk te zijn voor de gevolgen van de storing in het toevoersysteem voor brandstof vorige week. Een woordvoerder van de luchthaven zegt dat Aircraft Fuel Supply (AFS), het bedrijf dat de brandstofvoorziening op Schiphol verzorgt, verantwoordelijk is.</p>
<p>Klaas Winters, oud-directeur van AFS, zegt tegen Nieuwsuur dat Schiphol wél (deels) verantwoordelijk is. "Schiphol en AFS moeten gezamenlijk verantwoordelijkheid erkennen en het probleem samen oplossen. Ik vind het onbegrijpelijk dat Schiphol nu doet alsof ze niet verantwoordelijk zijn."</p>
<p>Luchtvaartjurist Jochem Croon gaat nog wat verder. "Als Schiphol voor de verantwoordelijkheid verwijst naar het bedrijf Aircraft Fuel Supply, dan klopt dat niet. Schiphol kan hier niet zijn handen van aftrekken."</p>
<p>Maar Schiphol-woordvoerder Jeroen Breuer zegt dat de luchthaven "zich niet aansprakelijk acht" en wijst AFS aan als verantwoordelijke. "Het bedrijf is verantwoordelijk voor de installatie, het onderhoud en het in bedrijf houden van de gemeenschappelijke brandstofvoorziening op Schiphol."</p>
<h2>Chaos</h2>
<p>Woensdagmiddag ontstond een storing bij AFS waardoor het systeem dat kerosine levert aan vliegtuigen, zichzelf uitschakelde. Vliegtuigen konden urenlang niet tanken. Luchtvaartmaatschappijen moesten 180 vluchten annuleren. Tienduizenden reizigers werden getroffen.</p>
<p>Hoe het precies kon misgaan, is nog niet duidelijk. Dat moet blijken uit een onderzoek dat Schiphol samen met AFS laat uitvoeren door een onafhankelijke partij, zegt Schiphol.</p>
<h2>Wet Luchtvaart 'is duidelijk'</h2>
<p>Hoe dan ook is het vingerwijzen begonnen. De partij die aansprakelijk is, moet waarschijnlijk opdraaien voor financiële claims van passagiers en luchtvaartmaatschappijen.</p>
<p>Volgens Croon is de Wet Luchtvaart duidelijk: "Schiphol is aansprakelijk voor een goede afhandeling van de luchtvaart. Daar valt de brandstofleverantie ook onder. Schiphol is ook verantwoordelijk voor de installaties op haar grondgebied. Schiphol heeft een zorgplicht."</p>
<p>Schiphol-woordvoerder Breuer erkent dat de wet bepaalt dat de luchthaven voorzieningen moet treffen voor een goede afwikkeling van het luchtverkeer, maar zegt dat in de wet geen aansprakelijkheidsbepaling voorkomt. "AFS is verantwoordelijk voor de brandstofvoorzieningen op Schiphol. Schiphol is dan ook niet verantwoordelijk voor de brandstofvoorzieningen van AFS."</p>
<p>Maar volgens Croon betekent de wettelijke verplichting tot het treffen van voorzieningen dat Schiphol aansprakelijk. De luchthaven kan de aansprakelijkheid niet afwentelen op anderen. "Schiphol heeft een zorgplicht, alleen al op grond van de veiligheid. Aansprakelijkheid past in het kader van die verantwoordelijkheid."</p>
