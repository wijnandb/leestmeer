---
layout: post
title: "Wekdienst 2_7: weer topoverleg in Brussel en voorzitter Senaat gekozen"
date: Tue, 02 Jul 2019 06:46:54 +0200
category: binnenland
externe_link: "http://feeds.nos.nl/~r/nosnieuwsbinnenland/~3/IXlkhhWHTsg/2291555"
feature_image: "https://nos.nl/data/image/2019/07/02/560506/1008x567.jpg"
---

<p>Goedemorgen. Wordt Frans Timmermans voorzitter van de Europese Unie? Mogelijk komt daar vandaag meer duidelijkheid over. En ook in de Eerste Kamer wordt een nieuwe voorzitter gekozen.</p>
<p>Vandaag wisselen wolken en zon elkaar af, in het noorden valt mogelijk een buitje. Het wordt 18 tot 22 graden en er waait een matige tot vrij krachtige noordwestenwind. De rest van de week blijft het weerbeeld vrij rustig met zon en wolken en maxima rond 20 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Europese regeringsleiders praten in Brussel vanaf 11.00 uur opnieuw over de verdeling van een aantal topfuncties. Gisteren kwamen ze er na urenlang vergaderen niet uit. Frans Timmermans is nog altijd in de race om Jean-Claude Juncker op te volgen als voorzitter van de Europese Commissie. In de Eerste Kamer kiezen de 75 senatoren hun nieuwe voorzitter. Eén ding staat al vast en dat is dat de voorzitter een man wordt. De recent geïnstalleerde Kamer heeft de keuze uit Toine Beukering (Forum voor Democratie), Jan Anthonie Bruijn (VVD), Ruard Ganzevoort (GroenLinks) en Joris Backer (D66). De NOS zendt de verkiezing online live uit, vanaf 13.50 uur. Er komen nieuwe cijfers over de overlast die de eikenprocessierups veroorzaakt. Eerder werd bekend dat er drie keer zoveel eikenprocessierupsen zijn, in vergelijking met een jaar geleden. Er is een explosie van jeukklachten en bij veel apotheken zijn de tubes zalf tegen de jeuk uitverkocht. </p>
<h2>Wat heb je gemist?</h2>
<p>Opvangorganisatie COA wil dat er meer opvanglocaties komen in het westen van het land. Momenteel zijn er zeventig centra waar zo'n 24.000 mensen worden opgevangen. Er zijn meer plekken nodig de komende tijd, zegt bestuursvoorzitter Milo Schoenmaker in het AD.</p>
<p>Om de opvang eerlijk te verdelen door het land, moeten er in het westen meer azc's komen. Ook moeten asielzoekers worden opgevangen in de buurt van de gemeente waar ze komen te wonen nadat ze een verblijfsvergunning hebben gekregen, aldus Milo.</p>
<p>Ook worden overlastgevers nauwgezet gevolgd en sneller aangepakt.</p>
<h2>Ander nieuws uit de nacht:</h2>
<p> Kanker blijft meest voorkomende doodsoorzaak in Nederland, 47.000 sterfgevallen: bij personen tussen de 40 en 80 jaar is kanker de meest voorkomende doodsoorzaak. Vrouwen overlijden steeds vaker aan psychische stoornissen of ziekten van het zenuwstelsel. Facebook-kantoren Californië ontruimd, mogelijk zenuwgas sarin aangetroffen: twee mensen die met de post in aanraking zijn gekomen, worden onderzocht. Vier Duitse dorpen ontruimd vanwege grote bosbrand: meer dan 750 mensen moesten hun huizen verlaten voor de grootste vuurzee ooit in de deelstaat Mecklenburg-Vorpommern. </p>
<h2>En dan nog even dit:</h2>
<p>In zijn afscheidsbrief aan alle Amsterdammers, schreef hij: "Zorg goed voor onze stad en voor elkaar". Die woorden van de overleden burgemeester Eberhard van der Laan zijn nu vereeuwigd op het Mercatorplein in de hoofdstad.</p>
<p>Weduwe Femke van der Laan onthulde de acht meter hoge beeltenis. Het werk is gemaakt door kunstenaarscollectief Kamp Seedorf, die al eerder een versie maakten bij een metro-station. Dat werd per ongeluk door een medewerker van vervoersbedrijf GVB weggehaald.</p>
<p>Fijne dag!</p><img src="http://feeds.feedburner.com/~r/nosnieuwsbinnenland/~4/IXlkhhWHTsg" height="1" width="1" alt=""/>
