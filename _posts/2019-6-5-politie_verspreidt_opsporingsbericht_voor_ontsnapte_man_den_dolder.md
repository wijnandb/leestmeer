---
layout: post
title: "Politie verspreidt opsporingsbericht voor ontsnapte man Den Dolder"
date: Wed, 05 Jun 2019 19:02:06 +0200
category: nieuws
externe_link: "https://nos.nl/l/2287771"
feature_image: "https://nos.nl/data/image/2019/06/05/554840/1008x567.jpg"
---

<p>De politie heeft het signalement verspreid van de psychiatrische patiënt die zaterdag niet terugkeerde van zijn verlof uit een kliniek in Den Dolder. Het gaat om een 43-jarige man die over enige tijd dringend medicatie nodig heeft. Volgens de politie valt niet uit te sluiten dat hij een gevaar kan vormen voor zichzelf of zijn omgeving.</p>
<p>De man verbleef op een forensisch psychiatrische afdeling van de kliniek waar Michael P. ook zat. Hij zat daar na een veroordeling voor een mishandeling en een valse bommelding.</p>
<p>Een bestuurder van de kliniek zei eerder vandaag nog dat de man vermoedelijk geen groot risico vormt voor de omgeving. "Als wij dachten dat het een levensgevaarlijke man was, hadden we hem niet op onbegeleid verlof laten gaan."</p>
<p>De visie van de kliniek staat haaks op die van de moeder van de man. "Hij is hartstikke gevaarlijk, ik hou mijn hart vast. Hij heeft nu al dagen geen medicijnen gehad. Ik kan je nu al verzekeren ... zonder medicijnen is hij levensgevaarlijk", zei ze vanochtend in het AD.</p>
<p>De politie roept mensen op die de man hebben gezien of weten waar hij is om direct contact op te nemen. "Ziet u hem, benader hem dan niet zelf, maar bel gelijk met 1-1-2."</p>
<p>De kliniek moest vandaag op het ministerie uitleggen wat er misgegaan is. Burgemeester Janssen van Zeist, de gemeente waarin de kliniek ligt, noemde het "onaanvaardbaar" dat de kliniek omwonenden niet heeft geïnformeerd over het feit dat de man niet was teruggekomen. "Als er grote zorgen zijn, dan hoort dat gewoon met het openbaar bestuur afgestemd te worden. Om te kijken wat we kunnen doen om de veiligheid voor de samenleving zo goed mogelijk te regelen."</p>
<p>Janssen heeft de kliniek te verstaan gegeven beter te informeren en communiceren, "en dat ze zich moeten bekommeren om de veiligheid in de samenleving".</p>
<p>Na de moord op Anne Faber waren al afspraken gemaakt met de kliniek om omwonenden beter op de hoogte te stellen. Afgelopen weekend werden buurtbewoners nog geïnformeerd dat iemand uit de kliniek een drankzaak had beroofd. Dat er iemand niet was teruggekeerd van zijn verlof werd niet gedeeld.</p>
<p>De belangenvereniging Den Dolder begrijpt dat er incidenten gebeuren maar noemt het "buitengewoon slecht" dat er geen melding van is gemaakt. "Dat wekt natuurlijk geen enkel vertrouwen, terwijl we juist bezig waren om dat vertrouwen wat te herstellen."</p>
<h2>Petitie</h2>
<p>Omwonenden van de kliniek zijn vanwege het nieuwe incident een petitie gestart om de instelling per direct te sluiten. Initiatiefnemer Franca Vos laat aan RTV Utrecht weten dat het laatste beetje vertrouwen nu weg is.</p>
<p>"Na Anne Faber is het een beetje weggeëbd. We hadden gehoopt dat de minister en de burgemeester er wat aan wilden doen. Dat er betere maatregelen genomen zouden worden", zegt ze. "Maar het blijkt dat dat niet zo is, want dit weekend zijn er weer twee fouten gemaakt. En de grootste fout loopt nog steeds ergens rond."</p>
