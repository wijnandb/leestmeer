---
layout: post
title: "Iran haalt Amerikaanse drone neer, claimt dat die in zijn luchtruim vloog"
date: Thu, 20 Jun 2019 06:53:45 +0200
category: nieuws
externe_link: "https://nos.nl/l/2289791"
feature_image: "https://nos.nl/data/image/2019/06/20/557779/1008x567.jpg"
---

<p>De Iraanse Revolutionaire Garde heeft een Amerikaanse drone neergehaald. Volgens Iran vloog het onbemande toestel in zijn luchtruim. De VS zegt dat de drone in het internationaal luchtruim vloog toen die werd geraakt.</p>
<p>Volgens Iraanse staatsmedia gaat het om een RQ-4 Global Hawk. Het toestel zou het Iraanse luchtruim zijn binnengevlogen in de zuidelijke provincie Hormozgan, ter hoogte van Dubai. Een Amerikaanse functionaris zegt dat het om een MQ-4C Triton gaat en dat de drone is neergehaald door een luchtdoelraket.</p>
<h2>Andere aanvallen</h2>
<p>Voor zover bekend zijn er nog geen beelden vrijgegeven van de neergehaalde drone. Beide drones kunnen meer dan een dag op grote hoogte blijven om inlichtingen te verzamelen.</p>
<p>Vorige week zou Iran een andere Amerikaanse drone geprobeerd hebben neer te halen die in de buurt vloog van twee olietankers. De Amerikanen beschuldigen Iran van meerdere aanvallen op tankers bij de Straat van Hormuz. Iran ontkent dat. Op 6 juni schoten Houthi-rebellen in Jemen, die volgens de VS door Iran worden gesteund, een Amerikaanse drone neer.</p>
<h2>Confrontatie </h2>
<p>De VS en Iran staan lijnrecht tegenover elkaar. Trump trok de VS in mei vorig jaar terug uit het atoomakkoord en stelde opnieuw zware economische sancties in. Hij noemde Iran toen de belangrijkste staatssponsor van terreur. Iran spreekt van een economische oorlog. </p>
<p>De Verenigde Naties, de EU, Rusland en China hebben beide landen eerder opgeroepen tot maximale terughoudendheid om te voorkomen dat een incident uitloopt op een militaire confrontatie. Zowel de VS als Iran heeft meerdere keren gezegd daar niet op uit te zijn.</p>
