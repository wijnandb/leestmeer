---
layout: post
title: "Van der Poel pakt olympische mtb-nominatie met tweede plek"
date: Sun, 19 May 2019 14:50:53 +0200
categories: 
- sport 
- wielrennen 
externe_link: "https://nos.nl/l/2285395"
feature_image: "https://nos.nl/data/image/2019/05/19/551164/1008x567.jpg"
---

<p>"Hij wil in Tokio voor goud gaan." De uitspraak is van Gerben de Knegt, bondscoach van de mountainbikers. 'Hij' is Mathieu van der Poel, fenomeen op twee wielen, die zondagmiddag in het Duitse Albstadt de eerste horde richting dat olympische mountainbikegoud nam.</p>
<p>Van der Poel eindigde in de eerste wereldbekerwedstrijd van het seizoen als tweede, waarmee hij op overtuigende wijze een nominatie verdiende voor de Spelen van volgend jaar. Een plek in de topzes was vereist. Sportkoepel NOC*NSF moet zijn voordracht nu bekrachtigen.</p>
<p>Van der Poel begon in Albstadt vanaf plek één, dankzij zijn overwinning van vrijdag in de zogenaamde shorttrackwedstrijd, een race van 25 minuten over een verkort parcours. De uitslag van die korte race bepaalt de startvolgorde bij de crosscountry.</p>
<h2>Uitblijven zege steekt</h2>
<p>Met zijn 'poleposition' hoopte Van der Poel zijn eerste wereldbekerzege in het mountainbiken bij te kunnen schrijven. Dat die nog ontbrak stak hem, wist De Knegt. "Dat vind ik wel mooi om te zien", zei de bondscoach er glimlachend bij.</p>
<p>Maar winnen in Duitsland lukte dus net niet, de Zwitser Mathias Flückiger was Van der Poel op een modderig parcours de baas. Ook Jordan Sarrou leek lange tijd voor de alleskunner te eindigen, in de laatste ronde ging Van der Poel de Fransman echter voorbij.</p>
<p>"Het zag er even niet zo goed uit", aldus Van der Poel na afloop. "Ik blies mezelf een beetje op door Nino Schurter (zevenvoudig en regerend wereldkampioen, red.) te volgen, dat was redelijk dom van mij."</p>
<p>De Nederlander viel door die te harde start ver terug en had een inhaalrace nodig om nog als tweede te eindigen. "Ik kan altijd wel herstellen in de wedstrijd, vandaag ook. Toen het ook nog begon te regenen voelde ik me helemaal in mijn sas."</p>
<p>Van der Poel kwam als een veldrijder, die andere discipline waarin hij uitblinkt naast mountainbiken en wielrennen op de weg, van het parcours: onder de modder.</p>
<p>"Dat vond ik echt heel leuk. Ik wacht er al twee of drie jaar op om eindelijk eens een wereldbekerwedstrijd mountainbiken in de regen te rijden."</p>
<p>Ook Anne Tauber verdiende een olympische nominatie. De Friezin had de wereldbekerwedstrijd in Albstadt net als Van der Poel aangewezen als nominatiemoment en voldeed aan de eisen met een vierde plek.</p>
<p>Ook Anne Terpstra eindigde bij de eerste zes, zij werd vijfde, maar had de WB-wedstrijd niet niet aangewezen als nominatiemoment.</p>
<p>De zege ging bij de vrouwen naar Kate Courtney, de Amerikaanse bleef de Zwitserse titelhoudster Jolanda Neff voor.</p>
