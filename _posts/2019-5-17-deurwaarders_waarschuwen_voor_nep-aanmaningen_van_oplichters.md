---
layout: post
title: "Deurwaarders waarschuwen voor nep-aanmaningen van oplichters"
date: Fri, 17 May 2019 12:38:41 +0200
category: nieuws
externe_link: "https://nos.nl/l/2285105"
feature_image: "https://nos.nl/data/image/2019/05/17/550642/1008x567.jpg"
---

<p>Gerechtsdeurwaarders waarschuwen voor nagemaakte aanmaningen en dagvaardingen van oplichters die zich voordoen als deurwaarder. Per e-mail, sms of WhatsApp worden mensen onder druk gezet om geld over te maken, zegt de Koninklijke Beroepsorganisatie van Gerechtsdeurwaarders (KBvG).</p>
<p>De organisatie heeft een checklist online gezet, waarmee ontvangers van berichten kunnen controleren of er sprake is van oplichting.</p>
<p>Aanleiding voor de waarschuwing zijn signalen dat oplichters de afgelopen jaren op deze manier proberen geld te verdienen, zegt KBvG-bestuurslid Paul Otter. "We hebben geen cijfers over de omvang. Soms hoor je er een tijd niets over en daarna duikt het ineens weer op bij mij of een collega. We zijn ook echt afhankelijk van burgers die hierover aan de bel trekken."</p>
<p>De oplichters dreigen in de nepberichten onder meer om bezittingen in beslag te nemen, beslag te leggen op bankrekeningen of mailadressen te blokkeren. De afzender lijkt een bestaand deurwaarderskantoor te zijn, maar het bankrekeningnummer waarop betaald moet worden is dus van de fraudeur.</p>
<p>"We zien de laatste jaren dat de berichten er steeds professioneler uitzien", zegt Otter. "Logo's van kantoren worden uit echte brieven geknipt en in de berichten geplakt. Voor iemand die niet juridisch onderlegd is, ziet dit er bedrieglijk echt uit."</p>
<p>Volgens Otter denken oplichters extra makkelijk geld te verdienen door zich als gerechtsdeurwaarder voor te doen. "De gedachte is dat ontvangers zo schrikken van een bericht van de deurwaarder dat een aantal gelijk zal betalen."</p>
