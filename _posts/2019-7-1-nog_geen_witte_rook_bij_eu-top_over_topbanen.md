---
layout: post
title: "Nog geen witte rook bij EU-top over topbanen"
date: Mon, 01 Jul 2019 05:07:31 +0200
category: politiek
externe_link: "https://nos.nl/l/2291416"
feature_image: "https://nos.nl/data/image/2019/07/01/560298/1008x567.jpg"
---

<p>Eerst naar de G20 in Japan, dan terugvliegen en met een jetlag direct een nacht doorhalen in Brussel. "Het type mens dat regeringsleider wordt, kan tegen slaaptekort", zegt een diplomaat diep in de nacht in Brussel. Want de zon komt alweer op en EU-leiders praten nog steeds over de verdeling van de Europese topbanen.</p>
<p>Er moet een nieuwe voorzitter van de Europese Commissie komen en ook één voor de Europese Raad. PvdA'er Frans Timmermans is een belangrijke kandidaat als voorzitter van de Commissie, maar hij kan niet veel meer dan afwachten.</p>
<p>Het lijkt erop dat de regeringsleiders er hoe dan ook uit willen komen, ook al zitten ze al bijna aan hun ontbijt. Gisteravond laat werd er nog gesproken over een nieuwe top over twee weken, maar sindsdien is niemand naar huis gevlogen.</p>
<p>"We zullen de Europese Commissie niet zomaar weggeven zonder een gevecht", zei de Ierse premier Varadkar bij binnenkomst gisterenmiddag. Hij ziet, net als veel andere christen-democraten, niet in waarom de Europese Commissie in handen moet komen van sociaal-democraat Timmermans. Het was toch zijn partij die de EU-verkiezingen won, zegt Varadkar. Dan hebben de christen-democraten ook recht op de mooiste baan.</p>
<p>Ook Oost-Europa ziet Timmermans niet zitten. Als Eurocommissaris startte Timmermans de afgelopen jaren procedures tegen Hongarije en Polen. Die landen willen hem zeker niet belonen met de hoogste Europese baan.</p>
<p>Het gaat om inhoud, maar het is zeker ook een spel. Veel spelers hebben er simpelweg belang bij om zo lang mogelijk moeilijk te doen. Regeringsleiders die zich verzetten tegen een akkoord, kunnen een hoge prijs vragen als ze uiteindelijk toch instemmen. "Oké, we stemmen in met Timmermans als voorzitter, maar dan willen we wel een mooie functie in de nieuwe Europese Commissie voor ons land." Landen die al eerder hebben ingestemd hebben dan het nakijken.</p>
<p>Het is aan Raadsvoorzitter Tusk om te bepalen wanneer het echt te lang duurt en de regeringsleiders naar huis kunnen. Hij sprak vannacht iedereen individueel en zou alternatieve kandidaten hebben voorgelegd. Brexit-onderhandelaar Michel Barnier bijvoorbeeld en Wereldbanktopvrouw Georgieva. Geen van beiden lijkt voldoende steun binnen te halen.</p>
<p>Timmermans wordt alleen Commissie-voorzitter als hij 21 landen achter zich krijgt die samen 65 procent van de Europese bevolking vertegenwoordigen. Zijn belangrijkste troef: het Europees Parlement moet uiteindelijk ook nog instemmen en hij is daar één van de favoriete kandidaten. Maar de zon zou alweer hoog kunnen staan tegen de tijd dat de regeringsleiders ook met hem instemmen.</p>
