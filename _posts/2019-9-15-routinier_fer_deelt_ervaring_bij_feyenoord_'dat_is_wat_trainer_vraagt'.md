---
layout: post
title: "Routinier Fer deelt ervaring bij Feyenoord: 'Dat is wat trainer vraagt'"
date: Sun, 15 Sep 2019 09:18:05 +0200
categories: 
- sport 
- voetbal 
externe_link: "https://nos.nl/l/2301786"
feature_image: "https://nos.nl/data/image/2019/09/15/577372/1008x567.jpg"
aantal: 459
unieke: 265
bron: "NOS"
---

<p>"Wedstrijden spelen in De Kuip, dat zijn de mooiste momenten." Was getekend Leroy Fer. Sinds een aantal maanden kan de 29-jarige middenvelder er weer over meepraten.</p>
<p>Deze zomer kwam Fer nog geblesseerd binnen en moest hij hard werken om een contract te verdienen in Rotterdam, maar inmiddels lijkt een basisplaats een zekerheid.</p>
<p>"Ik ben nog steeds bezig om helemaal fit te worden", vertelt Fer. "Ik ben aardig onderweg om dat voor elkaar te krijgen. De trainingen en wedstrijden gaan goed."</p>
<p>Met zijn 29 jaar en zes jaar aan Premier League-ervaring is Fer een ervaren man binnen de selectie van trainer Jaap Stam. Het is ook de bedoeling dat de 11-voudig international deze ervaringen deelt met zijn (jongere) ploeggenoten.</p>
<p>"Dat is wat de trainer aan mij vraagt. Ik moet de wedstrijden lezen en momenten kiezen. Dat probeer ik mee te geven aan dit Feyenoord. De Engelse competitie is toch heel anders, het is de grootste ter wereld met de beste spelers. Daar ben ik echt professioneler geworden."</p>
<h2>Sleeptouw</h2>
<p>NOS-commentator Arman Avsaroglu denkt wel dat de rol van mentor Fer zal liggen. "Ik heb wel het gevoel dat hij heel goed ligt in de groep", aldus Avsaroglu, die vaak bij Feyenoord is. "Het is ook iemand die de groep op sleeptouw neemt. En ik denk dat hij zeker wat kan overbrengen aan spelers als Orkun Kökcü of Wouter Burger die naast hem spelen."</p>
<p>"Het is voor dat soort jongens ook goed om zo iemand erbij te hebben. Al zullen ze niet tegen hem opkijken, maar wel zien dat hij veel heeft meegemaakt en dan luisteren ze wel."</p>
<p>Hoogtepunt van Fer dit seizoen tot nu toe zijn zijn twee doelpunten in de thuiswedstrijd tegen Hapoel Beer Sheva in de play-offs van de Europa League. Mede dankzij die goals plaatste Feyenoord zich voor de groepsfase van dat toernooi.</p>
<p>"Die doelpunten gaven echt het gevoel dat ik weer terug ben en van waarde kan zijn", blikt Fer terug. "Ook naar de fans toe. Het is ook leuk dat zij toen mijn naam scandeerden en echt het gevoel gaven achter mij te staan."</p>
<p>Avsaroglu denk dat Fer dit seizoen ook echt daadwerkelijk wat kan toevoegen aan dit Feyenoord. "Hij heeft wel de internationale ervaring en was altijd een goede speler in de eredivisie. Meer dan dat, hij was echt goed. Als je hem nu weer ziet met zijn kracht, energie en loopvermogen dan is hij een van de beste middenvelders van Nederland. Hij is nu al een bepalende speler voor Feyenoord", weet Avsaroglu.</p>
<h2>Thuis</h2>
<p>Fer zit in ieder geval lekker in zijn vel bij Feyenoord. "Het is mijn cluppie en ik ben blij dat ik weer lekker in Nederland zit bij mijn zoon en familie. Het is echt het gevoel van: ik ben weer thuis."</p>
