---
layout: post
title: "Voetbalicoon Solo ziet weinig kansen voor Oranje en hekelt tactiek VS"
date: Thu, 04 Jul 2019 12:56:06 +0200
category: sport
externe_link: "https://nos.nl/l/2291996"
feature_image: "https://nos.nl/data/image/2019/07/04/561112/1008x567.jpg"
---

<p>Het Amerikaanse voetbalicoon Hope Solo geeft het Nederlands elftal zondag weinig kans tegen de Verenigde Staten. </p>
<p>De extra dag rust die de Amerikaanse ploeg heeft voor de WK-finale, speelt volgens Solo een grote rol. "Amerika is sowieso al fitter dan elk ander team. Het ziet er niet goed uit voor Nederland. Ze zullen de wedstrijd van hun leven moeten spelen", zegt de 37-jarige keepster bij de BBC, waar ze tijdens het WK actief is als analist.</p>
<h2>'Of Nederland dat aankan?'</h2>
<p>Ook Ronald Koeman voorziet een zware klus voor het elftal van zijn collega Sarina Wiegman. De bondscoach van het Nederlands mannenelftal, die woensdag in Lyon toeschouwer was bij de halve finale van de Oranjevrouwen tegen Zweden, liet voorafgaand aan de wedstrijd weten zeer onder de indruk te zijn van hetgeen Amerika en Engeland dinsdag in de eerste halve finale hadden laten zien.</p>
<p>"Dat vond ik geweldig, echt, echt. De beste wedstrijd die ik ooit van het vrouwenvoetbal heb gezien. Lichte twijfel of Nederland dat aankan", zei Koeman.</p>
<p>En net als Koeman mag Solo dan denken dat de Verenigde Saten een maatje te groot zullen zijn voor Oranje, dat wil niet zeggen dat ze uitsluitend lof heeft voor haar landgenoten. </p>
<p>Solo, nog niet zo lang geleden het boegbeeld van het Amerikaanse én mondiale voetbal, is allerminst onder de indruk van de tactiek van de VS. Volgens haar speelt het team te angstig. En dat valt volgens Solo vooral bondscoach Jill Ellis te verwijten.</p>
<p>In de Football Daily-podcast van de BBC neemt Solo de Amerikaanse ploeg op de korrel. "Het zit in ons DNA om verdedigend te gaan spelen als we voor staan. Maar Amerika is goed genoeg om dan juist te blijven voetballen en weer in de aanval te gaan. Maar er zit een gevoel van angst in de ploeg."</p>
<p>"Die angst begint bij de leider van het team, de coach", aldus Solo. Dat ze zich met die uitspraken niet populair maakt bij het Amerikaanse publiek en de bond, beseft ze terdege. "Mensen zullen zeggen dat ik tegen Amerika ben, of dat ik Jill Ellis haat. Maar ik wil de wedstrijd gewoon kritisch analyseren."</p>
<h2>Verschil van mening met bond</h2>
<p>Solo speelde 202 interlands en won in 2015 het WK met de Amerikaanse ploeg. Maar een eervol afscheid kwam er niet. Na de Olympische Spelen van 2016 werd Solo voor een half jaar geschorst, omdat ze het Zweedse elftal "a bunch of cowards" (een stel lafaards) had genoemd. Zweden had Amerika toen net uitgeschakeld in de kwartfinales.</p>
<p>Solo, die al bijna drie jaar niet voor het Amerikaanse elftal heeft gespeeld vanwege een verschil van mening met de bond over de financiële waardering voor de speelsters, verwacht dat de Verenigde Staten zondag wederom het goud zullen opeisen.</p>
<p>Dat ze zelf niet actief een bijdrage aan dat succes kan leveren, laat haar ogenschijnlijk koud. "Ik wil niet spelen voor een land dat mannen en vrouwen niet gelijk betaalt", zei Solo tegen CNN.</p>
