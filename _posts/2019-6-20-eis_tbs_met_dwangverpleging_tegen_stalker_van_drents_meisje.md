---
layout: post
title: "Eis: tbs met dwangverpleging tegen stalker van Drents meisje"
date: Thu, 20 Jun 2019 10:22:01 +0200
category: nieuws
externe_link: "https://nos.nl/l/2289816"
feature_image: "https://nos.nl/data/image/2017/08/01/407031/1008x567.jpg"
---

<p>Voor de rechtbank in Assen is tbs met dwangverpleging geëist tegen een 34-jarige man die ervan wordt verdacht een minderjarig meisje al acht jaar lang lastig te vallen. Het is de vierde keer dat de Zwollenaar terecht moet staan voor het stalken van het nu 17-jarige meisje en haar familie.</p>
<p>Volgens RTV Drenthe leerde de verdachte de familie uit het dorpje Zuidlaren in 2011 kennen op een camping bij Hardenberg. Daar werd de Zwollenaar naar eigen zeggen verliefd op het meisje dat toen negen jaar was. Hij had met haar en haar zusje gezwommen en zei zich mentaal en fysiek tot haar aangetrokken te voelen. Desnoods wilde hij wel "twintig jaar op haar wachten". Sinds die tijd komt de familie niet meer van hem af.</p>
<h2>Leven in angst</h2>
<p>De verdachte stuurt brieven, belt, appt, schrijft over zijn slachtoffer op Facebook en kwam ook een keer naar haar school. De Drentse familie leeft daardoor al jaren in angst en is bang dat de stalker geweld gaat gebruiken. Het meisje mag nergens alleen naar toe en heeft een alarmknop waarmee ze snel de politie kan waarschuwen. Rond het huis van de familie zijn camera's geïnstalleerd.</p>
<p>De Zwollenaar is drie keer eerder veroordeeld voor stalking van het meisje. Hij heeft in de cel gezeten en werd onder dwang opgenomen in een psychiatrische kliniek. In 2015 kreeg hij een contactverbod opgelegd, maar dat haalde niets uit. De man valt ook zijn ex-vriendin lastig, een vrouw uit Hardenberg. Met haar heeft hij een dochter.</p>
<h2>Volledig ontoerekeningsvatbaar</h2>
<p>De verdachte zelf zei spijt te hebben, "de verliefde gevoelens zijn doodgebloed". Hij lijdt aan schizofrenie en heeft een drankprobleem. Een psychologe zei vanochtend tijdens de rechtszaak dat de man volledig ontoerekeningsvatbaar is. Zij adviseerde opname in een psychiatrisch ziekenhuis, voor de duur van een jaar.</p>
<p>De uitspraak is over twee weken.</p>
