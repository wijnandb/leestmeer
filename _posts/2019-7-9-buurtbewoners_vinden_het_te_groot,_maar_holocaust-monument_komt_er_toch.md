---
layout: post
title: "Buurtbewoners vinden het te groot, maar Holocaust-monument komt er toch"
date: Tue, 09 Jul 2019 10:09:10 +0200
category: nieuws
externe_link: "https://nos.nl/l/2292704"
feature_image: "https://nos.nl/data/image/2019/07/09/562214/1008x567.jpg"
---

<p>Amsterdam krijgt een Namenmonument voor Nederlandse Holocaustslachtoffers. Buurtbewoners bij het Weesperplantsoen waren tegen het plan en stapten naar de rechter, maar die heeft bepaald dat het monument er mag komen. Daarmee mag het Nederlands Auschwitz Comité beginnen met de bouw van het monument, waar de namen van 102.000 gedeporteerde Joden, Sinti en Roma op komen te staan.</p>
<p>Jacques Grishaver, de voorzitter van het Nederlands Auschwitz Comité, reageert verheugd op de uitspraak. "Het was een hele lange strijd met heel veel spanning en zenuwen, maar het komt goed. Het is verschrikkelijk dat je zo'n strijd moet voeren over de nagedachtenis aan 102.000 mensen, want daar komt het wel op neer."</p>
<p>De bestuursrechter steunt de gemeente. Het belang van een nationaal monument voor Nederlandse Holocaustslachtoffers die nooit een graf hebben gekregen, weegt terecht zwaarder dan de bezwaren van bewoners. Die vinden dat ze geen inspraak hebben gehad.</p>
<h2>Alle bezwaren ongegrond</h2>
<p>"Ze zijn deze procedure gestart, omdat ze tegen dit ontwerp op deze plek zijn", zegt de advocaat van de buurtbewoners. "Dus niet per se tegen een Namenmonument en zelfs niet per se tegen een Namenmonument in hun buurt. De omwonenden van de nu gekozen locatie voelen zich gepasseerd door de gemeente, omdat ze op geen enkel moment hebben mogen meepraten."</p>
<p>De buurtbewoners in de Weesperstraat vinden het ontwerp van de Joodse architect Libeskind, een tot Amerikaan genaturaliseerde Pool, te groot. Ze vrezen voor onveilige situaties omdat het monument te veel plaats zou innemen en er daardoor te weinig ruimte is voor de verwachte grote aantallen bezoekers.</p>
<p>Volgens de rechtbank zijn alle bezwaren van de buurtbewoners ongegrond. Zo zijn er veel open plekken in het monument en worden er zichtbare en onzichtbare maatregelen genomen om de veiligheid te bewaken. Ook is er volgens de rechter voldoende nagedacht over parkeergelegenheid en verkeersveiligheid.</p>
<h2>Felicitaties</h2>
<p>Na de uitspraak van de rechter werd Grishaver gefeliciteerd door veel aanwezigen in de rechtszaal, onder wie acteur Jeroen Krabbé. "Nu heeft het recht gezegevierd", zei Krabbé op NPO Radio 1. "Dit is ook door de gemeenteraad twee keer, onder verschillende burgemeesters, goedgekeurd. Het mag helemaal. Ze hebben alle procedures in ogenschouw genomen. Dit is een terechte uitspraak."</p>
