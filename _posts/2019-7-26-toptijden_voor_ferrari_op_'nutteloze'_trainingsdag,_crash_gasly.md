---
layout: post
title: "Toptijden voor Ferrari op 'nutteloze' trainingsdag, crash Gasly"
date: Fri, 26 Jul 2019 12:41:52 +0200
categories: 
- sport 
- autosport 
externe_link: "https://nos.nl/l/2295164"
feature_image: "https://nos.nl/data/image/2019/07/26/566257/1008x567.jpg"
---

<p>De hiÃ«rarchie in de Formule 1 is vrijdag opnieuw duidelijk zichtbaar geworden tijdens de eerste trainingsdag voor de Grand Prix van Duitsland.</p>
<p>Ferrari, Mercedes en Red Bull waren het snelst in de hitte op Hockenheim, waar de luchttemperatuur tegen de 40 graden Celsius was.</p>
<p>Sebastian Vettel en Charles Leclerc waren beiden rap op het thuiscircuit van de eerstgenoemde, die in de buurt van Hockenheim is geboren. Vettel was het snelst in de eerste training, Leclerc in de tweede.</p>
<p>Max Verstappen noteerde respectievelijk de vierde en vijfde tijd in de trainingssessies.</p>
<p>Verstappens stalgenoot Pierre Gasly ging in de tweede training lelijk in de fout. De Fransman verloor de controle over zijn stuur en crashte met zijn Red Bull in een muur. Hij bleef ongedeerd.</p>
<h2>Korreltje zout</h2>
<p>Volgens commentator Louis Dekker moeten de resultaten van vandaag wel met een korreltje zout worden genomen. "Normaal gesproken zegt een goed resultaat in de vrije training al weinig. Nu nog minder", zegt hij.</p>
<p>De veranderende weersomstandigheden - net als in Nederland is ook in Duitsland koeler weer in aantocht - zorgen ervoor dat de Formule 1-teams niet adequaat de racewagens kunnen testen op Hockenheim.</p>
<p>"Het circuit zal in de regen en ook onder koelere omstandigheden heel anders aanvoelen. Kwalificatie kan een loterij worden door buien. Datzelfde geldt voor de race."</p>
<h2>Verstappen verwacht regen tijdens kwalificatie</h2>
<p>Red Bull-coureur Verstappen besefte na afloop eveneens dat de resultaten geen blauwdruk voor dit raceweekend zijn.</p>
<p>"Er komt een omslag in het weer aan. Het lijkt erop dat we een natte kwalificatie krijgen morgen. Zondag blijft het waarschijnlijk toch droog, maar zullen de omstandigheden heel anders zijn dan de bloedhitte van vandaag", sprak hij zich uit over de voorspellingen.</p>
<p>Verstappen was desondanks redelijk tevreden over zijn testdag. "We kunnen sneller en zitten dichter bij Ferrari en Mercedes dan het lijkt, maar komen nog net iets tekort, zowel in de bochten als op het rechte stuk. Mijn snelste ronde moest ik vanwege een probleempje afbreken. Maar al met al zeker geen slechte dag."</p>
