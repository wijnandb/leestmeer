---
layout: post
title: "'Misschien is dit de reset die Tom Dumoulin nodig heeft'"
date: Wed, 19 Jun 2019 06:26:42 +0200
categories: 
- sport 
- wielrennen 
externe_link: "https://nos.nl/l/2289642"
feature_image: "https://nos.nl/data/image/2019/06/19/557604/1008x567.jpg"
---

<p>Over zeventien dagen begint de Tour de France. Dat is de tijd die Tom Dumoulin nog rest om volledig te herstellen van zijn knieblessure en zich klaar te stomen voor een topprestatie.</p>
<p>Maar in plaats van op hoogtestage te gaan, keerde de Limburger zijn auto maandag om en trok hij weer huiswaarts. Hij wil een paar dagen extra rust na de operatie aan zijn knie.</p>
<p>Een opmerkelijke move, die niet door elke wielerwatcher van de NOS als even logisch wordt gezien. "Ik vind het een beetje vreemd", is de eerste reactie van analist Danny Nelissen. "Je zou zeggen dat je ook tot rust kunt komen als je al op die berg zit."</p>
<p>Stef Clement, sinds kort oud-renner, prijst de actie juist. "Chapeau. Heel goed dat hij omgekeerd is. Dat is de menselijke kant van Tom. Waarschijnlijk kan hij toch nog niet fietsen na die ingreep van zondag en dacht hij: eerst thuis bijkomen in plaats van op die berg te gaan zitten."</p>
<p>Commentator Maarten Ducrot denkt dat Dumoulin zich opnieuw moest opladen. "Misschien is dit de reset die hij nodig heeft. Kennelijk is hij er nog niet klaar voor."</p>
<p>De vraag rijst wel: kan Dumoulin zonder een ideale hoogtestage nog wel in (een goede) vorm aan de Tour beginnen? "Ja, absoluut", is Ducrot stellig. "Ik snap dat als je een hoogtestage doet, je er doorgaans beter van wordt. Maar niet bij iedereen heeft het het gewenste effect. En kijk ook naar een Warren Barguil: hij brak twee jaar geleden vlak voor de Tour zijn heup, kon geen goede voorbereiding draaien, maar won wel twee etappes en de bolletjestrui."</p>
<p>Clement wijst op het feit dat Dumoulin al een paar keer op hoogte is geweest dit jaar. "In februari en in mei. Al die prikkels zijn niet zomaar weg. Hij moet alleen nog een herhalingsprikkel krijgen. Die kan hij ook krijgen als hij later in de week daarnaartoe gaat."</p>
<p>Hoe werkt een hoogtestage dan precies? Clement: "Als je minimaal 250 uur op een hoogte van 1.800 meter of meer verblijft, transformeert je lichaam. Dan maak je automatisch meer bloedlichaampjes aan, waardoor de zuurstofopname toeneemt en je meer vermogen kunt leveren. Die effecten zijn lange tijd merkbaar. Van drie weken hoogte heb je zes weken lang profijt."</p>
<p>"Tegenwoordig gaan renners vaker per jaar op hoogte. Ze houden het daarmee op peil. Als je kort daarvoor nog op hoogte bent geweest en je gaat een maand later weer, is er nog wat effect over en hoef je niet drie weken te gaan. Dan is twee weken ook goed. Dat noemen ze herhalingsprikkels."</p>
<p>Dus er is niet zo veel aan de hand? Nelissen: "Nou, ze hadden die hoogtestage niet voor niets gepland. Blijkbaar is er bij Tom iets dat ondergeschikt is daaraan."</p>
<p>Ducrot zoekt het in het mentale aspect. "Kijk, veel mensen zien Dumoulin als een machine die alleen maar ongelooflijke wattages kan leveren. Maar er zit ook nog een mens in die machine. En als die mens niet functioneert, functioneert die machine ook niet."</p>
<p>Daar sluit Clement zich bij aan. "Ik denk dat hij inschat dat hij én mentaal én fysiek niet in orde is. Dan kun je er wel alles aan doen om fysiek in orde te zijn, maar het moet wel in balans zijn. Je moet er mentaal klaar voor zijn om er fysiek klaar voor te zijn."</p>
<p>Wat is jullie verwachting: staat Dumoulin op 6 juli aan de start en in welke vorm? "Ik vind het moeilijk in te schatten", zegt Nelissen. "Als ik een toptien zou moeten voorspellen, staat hij bij mij niet op het podium. Want dat kun je niet als je niet topfit bent."</p>
<p>Clement: "Vorm is niet afhankelijk van voldoende uren op een berg."</p>
<p>Ducrot vindt het lastig te voorspellen, maar hij denkt wel te weten waar de oorzaak ligt van de malheur van Dumoulin: hij heeft zichzelf te veel druk opgelegd. "Dat komt in mijn optiek door die keuze om de Giro te rijden. Elk wielrennend jongetje wil de Tour rijden als hij voelt dat hij die ronde ook zou kunnen winnen. Dan kun je alles wel rationeel benaderen en denken dat je in de Giro meer kansen hebt vanwege de tijdritkilometers, maar dan ga je een Giro rijden die je eigenlijk alleen maar kan verliezen", legt hij uit.</p>
<p>"Want je enige doel is om 'm te winnen. Die druk voelde hij. En dan treedt de voorzienigheid op en ga je onderuit. Ik hoop dat hij de komende dagen die reset-knop vindt en helemaal bevrijd wordt van die druk."</p>
