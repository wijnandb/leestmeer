---
layout: post
title: "Broersen mist WK-limiet zevenkamp op drie punten"
date: Sun, 26 May 2019 19:45:09 +0200
category: sport
externe_link: "https://nos.nl/l/2286414"
feature_image: "https://nos.nl/data/image/2019/05/26/552702/1008x567.jpg"
---

<p>Nadine Broersen is bij de sterk bezette meerkamp van Götzis de limiet voor de WK in Doha net misgelopen. De 29-jarige atlete, die de afgelopen jaren veel blessureleed kende, eindigde op de zevenkamp als zevende met 6.297 punten. Daarmee kwam ze drie punten tekort voor een WK-ticket.</p>
<h2>Dik persoonlijk record voor Oosterwegel</h2>
<p>Emma Oosterwegel (20) stond bij haar debuut in Götzis lang rond de twintigste plaats, maar klom dankzij de derde plek bij het speerwerpen (haar specialiteit) en de zevende op de 800 meter met een persoonlijk record van 6.247 punten naar de negende plek. Ze verbeterde haar persoonlijk record met ruim vierhonderd punten.</p>
<p>De hoofdprijs was, net als in 2014, voor Katarina Johnson-Thompson. De 26-jarige Britse won het hoogspringen, de 200 m en het verspringen en scherpte haar persoonlijk record aan tot 6.813 punten.</p>
<p>Pieter Braun eindigde bij de mannen als vijfde. De meerkamper behaalde 8.306 punten op de tien onderdelen. Daarmee bleef hij niet ver verwijderd van zijn persoonlijk record dat hij vorig jaar in Götzis op 8.342 punten bracht. Braun was al verzekerd van een ticket voor de WK, dat eind september in Doha begint.</p>
<p>Eelco Sintnicolaas brak de wedstrijd op de eerste dag af. Hij staakte de strijd bij het hoogspringen, omdat hij last van een hamstring kreeg. Sintnicolaas maakte zijn internationale rentree in Götzis, nadat hij zich in oktober had laten opereren aan zijn rechterenkel.</p>
<p>De zege bij de mannen in Götzis ging naar de Canadees Damian Warner, die tekende voor 8.711 punten.</p>
