---
layout: post
title: "Excelsior pakt drie punten bij Heracles in doelpuntenfestijn"
date: Sun, 12 May 2019 16:31:22 +0200
categories: 
- sport 
- voetbal 
externe_link: "https://nos.nl/l/2284264"
feature_image: "https://nos.nl/data/image/2019/05/12/549414/1008x567.jpg"
---

<p>Erg veel schiet Excelsior er niet mee op omdat ook FC Emmen de volle buit wist te pakken op de voorlaatste speeldag in de eredivisie, maar voor een spectaculaire inhaalrace was het wel die de Rotterdamse ploeg in Almelo liet zien. Een 4-2 achterstand werd in de slotfase omgezet in een fraaie 4-5 zege.</p>
<p>Heracles Almelo plaatste zich ondanks de zeperd voor de play-offs om Europees voetbal. De Kralingers klommen naar de zestiende plaats en gaan de nacompetitie in.</p>
<h2>Kolderiek</h2>
<p>Excelsior, dat in februari zijn laatste zege boekte, kwam vroeg op 1-0: Elías Mar Ómarsson volleyde fraai raak uit een hoekschop. Adrian Dalmau bracht Heracles langszij en na een kolderiek misverstand tussen keeper Janis Blaswich en Alexander Merkel, die zijn doelman bij een uittrap in de weg liep, kon Ómarsson er 1-2 van maken.</p>
<p>Heracles nam na rust de regie over en leidde na iets meer dan een uur met 4-2: tweemaal Dalmau, die inmiddels negentien doelpunten op zijn naam heeft staan dit seizoen in de eredivisie, en een mooie knal van Lerin Duarte.</p>
<p>De 4-3 van Jurgen Mattheij leek voor de statistieken, maar Excelsior bleek nog meer in petto te hebben en won dankzij Dennis Eckert (89ste minuut) en de derde van de IJslander Ómarsson (in blessuretijd) alsnog.</p>
