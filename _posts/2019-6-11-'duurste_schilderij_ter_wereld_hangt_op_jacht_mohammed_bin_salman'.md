---
layout: post
title: "'Duurste schilderij ter wereld hangt op jacht Mohammed bin Salman'"
date: Tue, 11 Jun 2019 10:10:48 +0200
category: buitenland
externe_link: "http://feeds.nos.nl/~r/nosnieuwsbuitenland/~3/bJ5ZaQFB_U0/2288522"
feature_image: "https://nos.nl/data/image/2019/06/11/556019/1008x567.jpg"
---

<p>Het duurste schilderij ter wereld, de Salvator Mundi, bevindt zich aan boord van een jacht van de Saudische kroonprins Mohammed bin Salman. Dat schrijft de Amerikaanse kunstkenner, -handelaar en -publicist Kenny Schachter op de kunstsite Artnet op basis van twee anonieme bronnen.</p>
<p>Het kunstwerk werd eind 2017 bij Christie's in New York geveild voor zo'n 400 miljoen dollar. Sindsdien is het niet meer in het openbaar gezien.</p>
<p>Hard bewijs voor zijn stelling geeft Schachter niet, maar het past in de trend dat superrijken hun jachten opsieren met topkunst.</p>
<h2>Da Vinci</h2>
<p>Salvator Mundi is afkomstig uit de studio van de Italiaanse kunstenaar Leonardo da Vinci (1452-1519). Of de meester er zelf aan heeft gewerkt is onzeker. Toen Christie's het ging veilen, werd het wel als een echte Da Vinci gepresenteerd.</p>
<p>De verwachte opbrengst was 100 miljoen dollar, maar de biedingen gingen daar ruimschoots overheen. Het winnende bod, van 400 miljoen dollar exclusief veilingkosten, werd gedaan door een Saudische prins van wie wordt aangenomen dat hij in opdracht van de Saudische kroonprins Mohammed handelde.</p>
<p>The New York Times schreef eerder deze maand dat de kroonprins het werk aan prins Mohammed bin Zayed van Abu Dhabi cadeau had gedaan om het tentoon te stellen in het Louvre-filiaal in zijn land. Ook zou het werk het komend najaar op een grote Da Vinci-tentoonstelling in het Louvre in Parijs te zien zijn.</p>
<p>Maar kroonprins Mohammed kwam van zijn besluit terug, schrijft Artnet, mogelijk omdat de Britse krant The Telegraph opnieuw twijfel had gezaaid over de betrokkenheid van Da Vinci zelf bij het maken van het schilderij. De Salvator Mundi verhuisde niet naar Abu Dhabi, maar naar het jacht Serene van de kroonprins, aldus Artnet.</p>
<h2>Trend</h2>
<p>Dat past in een trend. Volgens The Guardian heeft de eigenaar van de voetbalclub Manchester City, sjeik Mansour bin Zayed al-Nahyab, honderden topstukken ondergebracht op zijn jacht Topaz.</p>
<p>Francis Bacons Tryptych 1974-1977 hangt in het jacht van de Britse miljardair, tevens grootaandeelhouder van Tottenham Hotspur, Joe Lewis.</p>
<p>Kunstdetective Arthur Brand vond in maart een verloren gewaande Picasso terug. Het schilderij was al in 1999 in Frankrijk gestolen van het jacht van een Saudische sjeik.</p><img src="http://feeds.feedburner.com/~r/nosnieuwsbuitenland/~4/bJ5ZaQFB_U0" height="1" width="1" alt=""/>
