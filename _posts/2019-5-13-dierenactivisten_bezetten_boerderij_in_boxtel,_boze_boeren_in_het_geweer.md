---
layout: post
title: "Dierenactivisten bezetten boerderij in Boxtel, boze boeren in het geweer"
date: Mon, 13 May 2019 14:31:02 +0200
category: nieuws
externe_link: "https://nos.nl/l/2284430"
feature_image: "https://nos.nl/data/image/2019/05/13/549735/1008x567.jpg"
---

<p>Ruim honderd activisten houden een varkensboerderij in Boxtel bezet. Ze willen aandacht vragen voor dierenleed in Nederland. In de loop van de middag verzamelden boeren zich bij het bedrijf voor een tegenprotest.</p>
<p>De activisten die de boerderij bezet houden horen bij de internationale actiegroep Meat the Victims. Die groep bezette eerder al boerderijen in Australië, Canada, Spanje en Engeland. Bij de actie van vandaag zijn ook betogers uit verschillende landen.</p>
<h2>'Laten zien wat er gebeurt'</h2>
<p>Rond het middaguur vielen de actievoerders de boerderij aan de Brede Heide in Boxtel binnen. Buiten staan nog eens tientallen betogers achter linten leuzen te roepen. "Wij willen daarmee de actievoerders in de stal steunen", zegt de Nederlandse actievoerder Mikki de Gier tegen Omroep Brabant.</p>
<p>Volgens De Gier is de actie niet persoonlijk tegen de boer gericht. "Wij willen vooral laten zien wat er over het algemeen binnen in de stallen gebeurt."</p>
<p>Op de Facebookpagina van Activism On The Road staan filmpjes die de actievoerders binnen hebben gemaakt:</p>
<p>Aan de andere kant van de boerderij verzamelden zich later zo'n twintig boeren met tractoren. Zij maken zich boos over de bezetting en willen een tegengeluid laten horen.</p>
<p>De politie wil voorkomen dat de twee groepen bij elkaar komen en houdt ze met afzetlinten uit elkaar. Met de actievoerders in de stallen worden gesprekken gevoerd. "Uitgangspunt blijft dat de actie op een vreedzame manier beëindigd wordt. Dat kost nu eenmaal tijd, we vragen daarvoor begrip", meldde de politie rond 19.30 uur.</p>
<p>Aan het begin van de avond heeft de politie de staldeuren afgesloten. Een woordvoerder zegt tegen Omroep Brabant dat dat is gedaan omdat gevreesd werd dat actievoerders varkens zouden loslaten. "Dan loopt het helemaal uit de hand." Op Twitter roept de politie mensen op niet naar de locatie te komen. De straat is afgezet.</p>
