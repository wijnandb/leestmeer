---
layout: post
title: "Wiegman beseft het nog niet helemaal"
date: Thu, 04 Jul 2019 00:04:37 +0200
categories: 
- entertainment 
- opinie 
externe_link: "https://www.telegraaf.nl/sport/1902075746/wiegman-beseft-het-nog-niet-helemaal"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f1cf7d6c-9e20-11e9-87d4-02d2fb1aa1d7.jpg"
---

<p class="intro">„Ik denk dat ik pas over een maand of zes geloof dat we in de finale staan, ” aldus bondscoach Sarina Wiegman nadat de Oranje Leeuwinnen woensdagavond de Zweedse vrouwen in de halve finale van het WK op de knieën kregen.</p> <p>Nederland versloeg Zweden na verlenging met 1-0. Jackie Groenen schoot in de 99e minuut de winnende treffer binnen. „We gaan eerst heel erg uitrusten, maar nu eerst even feestje. Zondag naar de finale, ongelooflijk”, zei Wiegman in een eerste reactie tegenover de NOS.</p><p>Wiegman roemde nog maar eens de eenheid binnen haar WK-selectie. „We zijn gewoon een vechtmachine. Er zit een enorme drive in dit team. Als je als team functioneert, kun je meer. En dan hoef je niet altijd beter te zijn dan een tegenstander. Dan kun je van iedereen winnen. Dat zag je in deze wedstrijd ook weer. Er werd bij ons gestreden voor elke meter. Alles deden we samen. In de eerste helft hadden we het nog hartstikke moeilijk. Maar na verloop van tijd kregen we meer grip. We hebben ons echt in de wedstrijd geknokt.”</p><p>Wiegman wist in de spannende verlenging het overzicht te behouden. „Ik ben rustig en koel gebleven, ik weet ook niet hoe dat komt. Ik weet gewoon dat je tot aan het laatste fluitsignaal nooit helemaal zeker bent bij zo’n stand. Je moet altijd alert blijven.”</p><p>Met de finaleplek werd geschiedenis geschreven. In de eerdere en tevens eerste deelname, vier jaar geleden in Canada, reikte Nederland tot de achtste finales. Nu wacht zondag in de eindstrijd regerend kampioen Amerika als tegenstander.</p>
