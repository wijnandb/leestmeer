---
layout: post
title: "Harddrug crystal meth steeds vaker in Nederland gemaakt"
date: Tue, 04 Jun 2019 11:11:31 +0200
category: nieuws
externe_link: "https://nos.nl/l/2287557"
feature_image: "https://nos.nl/data/image/2019/02/26/533509/1008x567.jpg"
---

<p>De illegale harddrug crystal meth wordt steeds vaker in Nederland geproduceerd, meldt de Landelijke Eenheid van de politie na vragen van de NOS. Gebruik van de aan amfetamine (speed) verwante drug is in Nederland verhoudingsgewijs gering, maar laboratoria komen dus meer voor.</p>
<p>Dit weekend ontmantelde de politie een methlaboratorium in een appartement in het centrum van Den Haag. Eerder was er een inval op een drugsboot in het Brabantse Moerdijk en een lab in Wateringen, waar voor 80 miljoen euro van de drug werd gevonden. In totaal zijn er dit jaar vier methlabs opgerold. Vorig jaar zeven, terwijl het vijf jaar geleden nog helemaal niet voorkwam. Bij twee zaken waren Mexicanen betrokken. Een aantal van hen moet vandaag voorkomen in een pro-formazitting.</p>
<h2>Breaking Bad</h2>
<p>Crystal meth (officieel: methamfetamine) is simpel gezegd heel zware speed. Het is een oppeppend middel dat de gebruiker tot wel twaalf uur wakker houdt bij slikken en tot wel een etmaal als het wordt gerookt. Het is zeer verslavend, put het lichaam fysiek en geestelijk uit en kan blijvende hersenschade veroorzaken.</p>
<p>Het grote publiek zal crystal meth vooral kennen van de serie Breaking Bad, waarin een Amerikaanse scheikundeleraar zich toelegt op het maken van de drug. In de VS is methgebruik wijdverbreid, ook in Zuidoost-Azië komt het gebruik van 'jabba' veel voor, en spreekt men van een crisis. In Nederland wordt het vooral gebruikt in een niche van de gayscene, waar mannen 'Tina' nemen om langer door te kunnen gaan op seksfeesten. </p>
<p>Drugsinstituut Trimbos ziet de afgelopen tijd geen duidelijke toename in verslaving en gebruik van de drug. Ook de landelijke politie heeft geen signalen dat er meer crystal meth wordt gebruikt en gedeald. Een woordvoerder van de korpsleiding vindt het daarom voorbarig om conclusies te verbinden aan het gestegen aantal opgerolde labs.</p>
<p>"Wees niet naïef", zegt Jan Struijs daarover. De voorzitter van de politiebond NPB denkt op basis van gesprekken met recherche in Amsterdam, Rotterdam en Utrecht dat methgebruik zomaar een vlucht kan gaan nemen. De prijs van het spul is gedaald van 150 euro per gram naar zo'n 80 euro, wat doet vermoeden dat er meer van in omloop is. Ook begreep Struijs van de recherche dat dealers gratis proefmonsters uitdelen aan gebruikers "die weleens wat sterkers willen proberen".</p>
<p>Struijs erkent ook dat het probleem in verhouding tot andere harddrugs op dit moment marginaal is, maar waarschuwt niet te laat in actie te komen. "In Praag is het al jaren een groot probleem. Gebruikers lopen er als zombies over straat. Ook was ik voor werk in Chicago. Ook daar kwamen de eerste signalen van opgerolde laboratoria en niet van de gebruikers. Ze hebben de mogelijke impact van de drug daar onderschat, en omdat het zo verslavend is, is het in korte tijd als een golf over ze heen gekomen."</p>
<p>Dat er ook nu ook Mexicanen betrokken zijn bij de productie baart de politie zorgen, zegt Struijs op basis van gesprekken met rechercheurs. De vrees is dat drugskartels hier voet aan de grond willen krijgen. Nederland zou vanwege zijn ervaring met de productie van synthetische drugs als xtc en speed aantrekkelijk kunnen zijn als productieland en doorvoerhaven, naar bijvoorbeeld Oost-Europa. Dat kan ook verklaren dat gebruik hier achterblijft. De korpsleiding van de Nationale Politie zegt bij monde van een woordvoerder ook daarover dat die conclusies te snel getrokken zijn, al noemt ook hij het vreemd en onderzoekswaardig dat er Mexicanen zijn opgedoken bij de laboratoria.</p>
