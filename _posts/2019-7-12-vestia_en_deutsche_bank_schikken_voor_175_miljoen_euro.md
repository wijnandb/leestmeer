---
layout: post
title: "Vestia en Deutsche Bank schikken voor 175 miljoen euro"
date: Fri, 12 Jul 2019 16:29:02 +0200
categories: 
- financieel 
- economie 
externe_link: "https://nos.nl/l/2293180"
feature_image: "https://nos.nl/data/image/2019/07/12/562984/1008x567.jpg"
---

<p>Woningcorporatie Vestia en Deutsche Bank hebben definitief de strijdbijl begraven over de schade die ontstond door de verkoop van omstreden rentederivaten aan de woningcorporatie. De bank betaalt de woningcorporatie in een schikking 175 miljoen euro.</p>
<p>Vestia kwam in 2012 fors in de financiële problemen door de rentederivaten. Die waren door de woningcorporatie gekocht om het risico op een hoge rente te dekken. Maar de rente daalde juist fors, met een miljardenschade tot gevolg.</p>
<p>Met deze schikking wordt nu een deel van de schade vergoed die werd geleden op de derivaten van Deutsche Bank. Op die derivaten werd 800 miljoen euro verlies geleden.</p>
<h2>Steekpenningen</h2>
<p>Vestia wilde de forse schadevergoeding voor de rol van de bank in het schandaal. Die zou hebben geweten dat er steekpenningen zijn betaald aan de financiële man van de woningcorporatie zodat hij de financieel riskante producten zou kopen. In de schikking staat dat de bank geen enkele aansprakelijkheid erkent.</p>
<p>Het geld moet worden gebruikt om de financiële positie van de woningcorporatie te verbeteren. Door het schandaal zit Vestia nog steeds diep in de schulden.</p>
