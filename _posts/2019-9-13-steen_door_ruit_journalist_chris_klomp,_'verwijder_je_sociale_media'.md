---
layout: post
title: "Steen door ruit journalist Chris Klomp, 'verwijder je sociale media'"
date: Fri, 13 Sep 2019 08:46:59 +0200
category: cultuur
externe_link: "https://nos.nl/l/2301497"
feature_image: "https://nos.nl/data/image/2019/09/13/576883/1008x567.jpg"
aantal: 246
unieke: 167
bron: "NOS"
---

<p>Bij rechtbankverslaggever Chris Klomp is gisteravond een steen door zijn keukenruit gegooid. In een dreigbriefje dat op zijn deur was geplakt, wordt Klomp opgeroepen om zijn accounts op sociale media te verwijderen. "Of wij komen terug."</p>
<p>Klomp zegt dat hij de politie heeft gesproken en dat die na de vondst van het briefje de zaak hoog opneemt. "We lagen net op bed, en dan ligt alles beneden ineens in puin. Dan schrik je wel even."</p>
<p>Hij gaat aangifte doen bij de politie, maar probeert het dreigement wel te relativeren. "Iemand is zo laf geweest om een baksteen te gooien en die durfde kennelijk niet aan te bellen."</p>
<p>De journalist, die onder meer voor het AD schrijft, is erg actief op Twitter en steekt zijn mening niet onder stoelen of banken. Geregeld heeft hij het aan de stok met internet-trollen en aanhangers van de alt-rightbeweging.</p>
<h2>'Niet stoppen'</h2>
<p>Het is niet de eerste keer dat hij met een bedreiging te maken heeft, vertelt hij. "Ik krijg wel vaker vervelende berichten. Een tijd terug heb ik een verhaal geschreven over pedofilie. Toen reageerden mensen op Facebook met naam en toenaam in de trant van: we gaan je vermoorden."</p>
<p>Jaren geleden sloot Klomp zijn account al een keer na bedreigingen op internet aan het adres van zijn gezin. Dat is hij nu niet van plan. "Ik ben freelancejournalist en sociale media zijn onderdeel van mijn werk. Nee, daar ga ik niet mee stoppen. Dan geef je ze wat ze willen."</p>
