---
layout: post
title: "Roord baalt van ’lelijk nummer’"
date: Wed, 22 May 2019 08:30:02 +0200
categories: 
- sport 
- voetbal 
externe_link: "https://www.telegraaf.nl/sport/3627400/roord-baalt-van-lelijk-nummer"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/321cf2d8-7c5b-11e9-bb93-0255c322e81b.jpg"
---

<p class="intro">Jill Roord draagt bij de Nederlandse voetbalsters niet alleen het shirt met rugnummer 12, ze voelt zich ook de nummer 12 van de groep. De 22-jarige middenveldster hikt al een tijdje tegen een basisplaats aan.</p> <p>„Ik heb ’12’ gekregen voor het EK, maar ik vind het eigenlijk gewoon een lelijk nummer. En ik voel me soms ook wel de nummer 12, ja”, erkent Roord. „Ik wil nu wel een ander nummer.”</p><p>De dochter van oud-prof René Roord mocht vier jaar geleden al mee naar het WK in Canada. „Net 18 jaar, ik was toen echt nog een baby’tje. Ik zat nog niet zo lang bij de groep, ik kwam pas net kijken. Ik keek m’n ogen uit. Maar nu zit ik er al vier jaar bij. Dit wordt mijn derde eindtoernooi. Hoe langer je erbij zit, hoe meer verwachtingen je krijgt. En hoe zwaarder het ook wordt als je niet speelt. Ik ben nog hartstikke jong, ik doe het goed en daar ben ik heel trots op. Maar ik wil ook spelen, punt uit. Dat is wel eens lastig. Je kan soms beter de nummer 23 zijn zonder verwachtingen dan de nummer 12 die wél verwachtingen heeft. En ik snak naar meer speeltijd.”</p><p>Ruim vier jaar na haar debuut in de nationale ploeg staat de teller van Roord op veertig interlands. In amper de helft daarvan begon ze in de basis. De Oldenzaalse heeft Jackie Groenen, Daniëlle van de Donk en Sherida Spitse voor zich staan in de pikorde. Ze weet ook dat bondscoach Sarina Wiegman amper wisselt op het middenveld. „Tijdens de vorige interlandperiode heb ik een positief gesprek gehad met de staf. Ik mocht ook beginnen tegen Mexico en kreeg daarna positieve feedback, dat voelde fijn. Ik sta er goed op. Maar nee, ik denk niet dat voor het WK de strijd helemaal open ligt.”</p><p>Arsenal</p><p>Roord brak al op jonge leeftijd door bij FC Twente. Na vier landstitels en het gewonnen EK met Oranje verhuisde ze in 2017 naar Bayern München, waar ze als nummer 10 niet altijd verzekerd was van een basisplaats. Na het WK stapt Roord over naar Arsenal. Bij de Engelse kampioen wordt ze herenigd met Vivianne Miedema, met wie ze een trefzekere tandem vormde in de Nederlandse jeugdelftallen.</p><p>„We hebben samen heel veel goals gemaakt. Viev en ik voelen elkaar goed aan, we vinden elkaar heel makkelijk op het veld. Maar mijn keuze voor Arsenal staat daar los van. Ik doe veel dingen op intuïtie en had hier het beste gevoel bij. De Engelse competitie is in opkomst en de manier van spelen van Arsenal spreekt me aan. Ik kan daar veel aan de bal komen. Maar eerst het WK, dat wordt iets gigantisch. Het is aan ons om daar een succes van te maken.”</p>
