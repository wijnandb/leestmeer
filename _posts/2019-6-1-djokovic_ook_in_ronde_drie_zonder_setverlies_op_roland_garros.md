---
layout: post
title: "Djokovic ook in ronde drie zonder setverlies op Roland Garros"
date: Sat, 01 Jun 2019 16:35:28 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/TaHDTezuypI/2287177"
feature_image: "https://nos.nl/data/image/2019/06/01/553955/1008x567.jpg"
---

<p>Novak Djokovic heeft ook in de derde ronde van Roland Garros geen set af hoeven geven. De nummer één van de wereld, en toernooiwinnaar van 2016, klopte Salvatore Caruso met 6-3, 6-3, 6-2 en schaarde zich in Parijs voor de dertiende keer onder de laatste zestien.</p>
<p>Zijn Italiaanse opponent (ATP-147) kreeg in de eerste set vier breekkansen, maar benutte er niet eentje. Hij zag de 32-jarige Serviër wel één van z'n drie kansen verzilveren.</p>
<p>In de volgende twee sets sloeg Djokovic zich in zijn jacht naar vier grandslamzeges op rij - hij heeft Wimbledon, de US Open en Australian Open al op zak - soeverein naar de overwinning.</p>
<h2>Nu tegen Struff</h2>
<p>De volgende tegenstander van Djokovic is Jan-Lennard Struff, de nummer 45 van de wereld die na een gevecht van bijna vierenhalf uur aan het langste eind trok tegen de als dertiende geplaatste Kroaat Borna Coric.</p>
<p>De 29-jarige Duitser, die in de eerste ronde al had afgerekend met de als twintigste geplaatste Canadees Denis Shapovalov, leek op 6-6 in de vijfde set tegen een fatale break aan te lopen, maar brak onmiddellijk terug en wist op 10-9 opnieuw de servicegame van Coric te winnen: 4-6, 6-1, 4-6, 7-6 (1), 11-9.</p>
<h2>Thiem en Del Potro ook door</h2>
<p>Dominic Thiem, als vierde ingeschaald in Parijs, ontdeed zich met 6-3, 4-6, 6-2, 7-5 van Pablo Cuevas (ATP-47). De Oostenrijker, verliezend finalist in 2018, bereikte de afgelopen drie jaar de laatste vier.</p>
<p>Hij treft nu Gaël Monfils, die in een Frans onderonsje een maat te groot bleek voor de met een wildcard toegelaten Antoine Hoang 6-3, 6-2, 6-3.</p>
<p>Juan Martín del Potro was met 6-4, 6-4, 6-0 te sterk voor de Australiër Jordan Thompson. De Argentijn, halvefinalist in 2018 en dit jaar als achtste geplaatst, stond maar twee breekkansen toe, waarvan Thompson er een benutte. In de vierde ronde wacht de Rus Karen Chatsjanov.</p><img src="http://feeds.feedburner.com/~r/nossporttennis/~4/TaHDTezuypI" height="1" width="1" alt=""/>
