---
layout: post
title: "Verstappen kan leven met tweede plaats, Hamilton ziet kloof gedicht"
date: Sun, 04 Aug 2019 17:54:34 +0200
categories: 
- sport 
- autosport 
externe_link: "https://nos.nl/l/2296303"
feature_image: "https://nos.nl/data/image/2019/08/04/568189/1008x567.jpg"
---

<p>Max Verstappen kan leven met zijn tweede plaats bij de Grand Prix van Hongarije. De van pole vertrokken Limburger reed op de Hungaroring 67 van de 70 ronden aan de leiding, maar moest alsnog de winst aan Lewis Hamilton laten.</p>
<p>"Dit is geen schande", zei Verstappen tegen Ziggo Sport. "We waren gewoon niet snel genoeg. In deze race werkte ik denk ik harder dan ooit om aan de leiding te kunnen blijven."</p>
<p>Hij kreeg direct na de race ook een schouderklopje van Red Bull-teambaas Christian Horner. "Max, je hebt alles gegeven vandaag", complimenteerde hij Verstappen.</p>
<p>Bekijk hieronder de analyse van Jan Lammers over de Grand Prix van Hongarije:</p>
<p>Verstappen voelde dat zijn leidende positie moeilijk te handhaven werd, nadat Hamilton in de 49ste ronde naar binnen was gegaan voor een tweede bandenwissel.</p>
<p>"Ik wist toen dat het een verloren zaak werd, nadat ik Lewis zag inlopen Gelukkig pakte ik nog de snelste raceronde.", aldus Verstappen.</p>
<p>De nummer drie in het WK-klassement verlaat Hongarije desalniettemin met een goed gevoel. "Ik ben tevreden met deze week. We komen snelheid tekort (ten opzichte van Mercedes), maar dat geeft ook aan dat we gisteren geweldig hebben gepresteerd tijdens de kwalificatie. Dat is mooi."</p>
<h2>Hamilton: 'Mercedes en Red Bull aan elkaar gewaagd'</h2>
<p>Lewis Hamilton was tevreden over de manier waarop hij zijn 81ste grandprixzege had binnengehaald. "Max reed fantastisch. Het was niet makkelijk om hier in te halen, bovendien wilde ik geen grote risico's nemen."</p>
<p>De Brit vond dat het gat tussen Mercedes en Red Bull momenteel is gedicht. "We zijn gelijk nu. We zijn voorlopig aan elkaar gewaagd."</p>
