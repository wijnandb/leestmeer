---
layout: post
title: "Wekdienst 15_5: Thijs H. voor de rechter en stapt Dumoulin op of af?"
date: Wed, 15 May 2019 07:00:13 +0200
category: nieuws
externe_link: "https://nos.nl/l/2284681"
feature_image: "https://nos.nl/data/image/2019/05/15/550009/1008x567.jpg"
---

<p>Goedemorgen! Vandaag moet Thijs H. voor de rechter verschijnen. En koning Willem Alexander opent windmolenpark Krammer, dat het grootste burgerinitiatief van Nederland wordt genoemd. </p>
<p>Er is flink wat zon en na een frisse ochtend is het vanmiddag 15 graden op Texel en 17 in het oosten van het land. Aan het einde van de week en in het weekend neemt de kans op buien toe. 's Middags is het dan 17 tot 20 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> De politie, defensie, douane, marechaussee en ambulances protesteren voor betere pensioenen. Die actie werd eerder gehouden op 18 maart, maar door de aanslag in Utrecht werd dat protest toen eerder afgeblazen. Koning Willem-Alexander opent windpark Krammer, bij de Krammersluizen in Zeeland. Het wordt het grootste burgerinitiatief van Nederland genoemd, omdat het windmolenpark betaald is door particulieren. Thijs H. verschijnt voor de rechter-commissaris van de rechtbank in Roermond. Die beslist over de verlenging van H.'s voorarrest met maximaal twee weken. H. wordt verdacht van betrokkenheid bij de dood van twee mensen op de Brunssummerheide en een 56-jarige vrouw in Den Haag. En stapt Tom Dumoulin vandaag weer op zijn fiets na zijn valpartij van gisteren in de Giro. Met een bebloede knie kwam hij vier minuten later dan zijn concurrenten over de finish. </p>
<h2>Wat heb je gemist?</h2>
<p>Het aantal schadeclaims in verband met autobranden is de afgelopen jaren sterk toegenomen, blijkt uit cijfers van het Verbond van Verzekeraars. In 2014 waren er nog zo'n 3000 claims, het afgelopen jaar was dat aantal met 45 procent gestegen naar 4359. In vergelijking met 2017 steeg het aantal claims het afgelopen jaar met 9 procent.</p>
<p>In tien van de twaalf provincies nam het aantal claims toe. In Utrecht steeg het aantal met een derde, van 275 naar 367. In Groningen en Zeeland waren er ruim een kwart meer claims. Overijssel is de provincie met het meeste geclaimde autobranden per inwoner: één op elke 2900 inwoners.</p>
<h2>Ander nieuws uit de nacht:</h2>
<p> May legt brexitdeal volgende maand opnieuw voor aan Lagerhuis: in de week van 3 juni zal het Britse parlement opnieuw over de deal stemmen. Het akkoord dat ze heeft gesloten met de EU is al 3 keer afgewezen. Statenlid Baljeu uit FvD-fractie Noord-Holland gezet: volgens NRC heeft de breuk mogelijk te maken met het conflict tussen leider Thierry Baudet en Henk Otten. Die stapte vorige maand op als bestuurslid van de partij, nadat bekend was geworden dat hij geld uit de partijkas op zijn eigen rekening had gestort. Politie lost waarschuwingsschoten en houdt persoon aan op A67 bij Veldhoven: dat gebeurde toen de bestuurder van een vrachtwagen met buitenlands kenteken op de vlucht sloeg toen deze tot stoppen werd gebracht, omdat het vermoedelijk om een gestolen voertuig ging. Ook de inzittenden van een auto vluchtten. </p>
<h2>En dan nog even dit:</h2>
<p>Gisteravond was de eerste halve finale van het Songfestival in Tel Aviv. Onder meer Australië, IJsland en Griekenland gaan door naar de finale van komende zaterdag.</p>
<p>Dat geldt ook voor San Marino, de verrassing van de avond:</p>
<p>De uitslag van de halve finale is gebaseerd op 50 procent jury-oordeel en 50 procent televoting. De tien geplaatste landen werden in willekeurige volgorde opgenoemd.</p>
<p>De Nederlandse inzending Duncan Laurence, een van de favorieten voor de zege, kwam nog niet in actie. Hij treedt donderdag op in de tweede halve finale. Dan gaan er opnieuw tien landen naar de finale.</p>
<p>Fijne dag!</p>
