---
layout: post
title: "PSV'er Pereiro kan marktwaarde verhogen bij Copa América"
date: Fri, 31 May 2019 10:30:49 +0200
category: sport
externe_link: "https://nos.nl/l/2287027"
feature_image: "https://nos.nl/data/image/2019/05/31/553709/1008x567.jpg"
---

<p>PSV kan in de voorbereiding op het nieuwe seizoen niet meteen beschikken over Gastón Pereiro, maar zal daar wellicht niet rouwig om zijn. De middenvelder is opgenomen in de Uruguayaanse selectie voor de Copa América en kan daar zijn marktwaarde verhogen.</p>
<p>Pereiro's contract bij PSV loopt na komend seizoen af. Diverse pogingen om die verbintenis te verlengen, liepen vooralsnog op niets uit. Mocht PSV hem daarom deze zomer verkopen, dan kan de middenvelder meer waard zijn als hij een succesvol toernooi in Brazilië achter de rug heeft. </p>
<p>PSV begint op 18 juni aan de voorbereiding op het nieuwe seizoen, waarin op 23 of 24 juli de eerste Champions League-voorronde op het programma staat. De Copa América begint op 15 juni en eindigt op 7 juli met de finale in Rio de Janeiro.</p>
<h2>Ook geblesseerde Suárez opgeroepen</h2>
<p>Net als Pereiro behoort ook Luis Suárez tot de Uruguayaanse selectie, hoewel de spits van FC Barcelona nu nog herstellende is van een operatie aan zijn knie.</p>
<p>Ajax levert twee spelers aan de Copa América: de Braziliaan David Neres en de Argentijn Nicolás Tagliafico. De Amsterdammers beginnen op 21 juni aan hun voorbereiding en spelen op 27 juli hun eerste serieuze wedstrijd: die om de Johan Cruijff Schaal tegen PSV.</p>
