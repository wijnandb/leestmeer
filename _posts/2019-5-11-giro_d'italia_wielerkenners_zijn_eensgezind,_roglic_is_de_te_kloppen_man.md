---
layout: post
title: "Giro d'Italia: Wielerkenners zijn eensgezind, Roglic is de te kloppen man"
date: Sat, 11 May 2019 08:20:43 +0200
categories: 
- sport 
- wielrennen 
externe_link: "https://nos.nl/l/2284072"
feature_image: "https://nos.nl/data/image/2019/05/11/549095/1008x567.jpg"
---

<p>De Giro krijgt een nieuwe winnaar, althans een andere dan vorig jaar. Chris Froome won vorig jaar de Ronde van Italië voor Tom Dumoulin en Miguel Ángel López. Die laatste twee zijn er wel, Froome is er niet. Hij focust zich dit jaar op de Tour. Zijn gedroomde opvolger, en ploeggenoot, Egan Bernal brak zijn sleutelbeen en doet dus ook niet mee. Het is dus voor het eerst sinds jaren dat er niemand van Team Ineos (voorheen Team Sky) in de lijstjes van de favorieten voorkomt.</p>
<p>Volgens de wielerkenners kan het zo maar zijn dat Jumbo-Visma na de Giro van 2009 met Denis Mentsjov (toen met Rabobank), nu opnieuw een grote ronde gaat winnen. Volgens de kenners is Primoz Roglic de topfavoriet.</p>
<p>Vier keer Roglic en één keer Yates. Dat zijn de keuzes van de wielerkenners van de NOS. Volgens verslaggever Han Kock, die de Giro voor de NOS volgt, is Roglic boven verwachting goed. "Hij won ongeveer alles dit seizoen. Roglic is dit jaar outstanding." De Sloveen was de beste in de UAE Tour, Tirreno-Adriatico en in vorige week nog in de Ronde van Romandië.</p>
<p>Ook Gio Lippens, die de Giro op NPO Radio 1 gaat verslaan, is duidelijk. "Hij steekt er met kop en schouders bovenuit. In elke koers van een week waar hij startte won hij. Roglic is tijdrijder en klimmer tegelijk en heeft een sterke ploeg om zich heen." Roglic kan bij Jumbo-Visma onder andere rekenen op Antwan Tolhoek en Laurens de Plus.</p>
<p>Het is maar de vraag of Roglic zijn topvorm kan vasthouden. "Sommigen zeggen dat Roglic te vroeg in vorm is, maar ik neem aan dat zijn ploeg weet wat ze doen", legt Kock uit. "Zelf zegt hij erover dat we dat over twee weken wel zien."</p>
<p>Niet alleen Roglic, ook Dumoulin komt in elk rijtje voor. "Ik vond dat hij er scherp uit zag. Hij lijkt klaar voor de strijd." Volgens Kock is Dumoulin ook favoriet om de openingstijdrit te winnen. "Het parcours lijkt op dat van Bergen, waar hij in 2017 wereldkampioen wist te worden, dus hij moet hier ook kunnen winnen."</p>
<p>"Tom Dumoulin is een hele bijzondere renner. Hij kan het sloopwerk van een grote ronde prima aan. Dat heeft hij in het verleden met winst en een podiumplek al bewezen. Als je naar zijn uitslagen kijkt van dit jaar valt het op dat hij nog nergens gewonnen heeft", aldus Kock.</p>
<h2>Avontuur</h2>
<p>Lippens legt uit dat de concurrenten zeker een streepje voor hebben. "Al zegt het voorseizoen niet alles over het eindresultaat, daarvoor is zo'n grote ronde een veel te onzeker avontuur."</p>
<p>Dat kan Kock alleen maar beamen. "Je moet er goed doorheen komen en alles moet mee zitten. Volgens het weerbericht wordt het na het weekend koud en gaat het regenen. Dan moet je als renner er maar voor zorgen dat je gezond blijft."</p>
<p>Joris van den Berg is de enige NOS-wielerkenner die Yates bovenaan zijn lijstje heeft gezet. De 26-jarige Brit heeft nog wel iets goed te maken in de Italiaanse ronde.</p>
<p>Lippens ziet dat ook. "Hij was vorig jaar helemaal gesloopt", weet de commentator. Lang stond Yates aan de leiding van het algemeen klassement, maar in de 19e rit zakte hij door het ijs. Yates verloor meer dan 38 minuten en moest de leiderstrui afstaan aan Chris Froome, die door een aanval op de Finestre ook over Dumoulin heen wist te gaan.</p>
<p>Yates verloor alles en werd uiteindelijk 21e. "Maar hij bleek een snelle leerling, want in de Ronde van Spanje wist hij zijn krachten goed te verdelen", vertelt Lippens. "80 procent van die Giro was hij de baas en toen ging het mis. Dat gaat hem niet nog een keer overkomen," voegt Kock eraan toe.</p>
<p>Tijdens de eerste week en voor een groot gedeelte ook in de tweede week is het vooral aan de sprinters. "De eerste echte bergrit is pas over twee weken", vertelt Kock. Volgens hem begint de Giro dan pas echt. "We gaan wel een mooie strijd zien tussen de sprinters", voegt Lippens daar aan toe. "Viviani, Gaviria, Ackermann, Ewan en Démare. Er zijn er genoeg, maar helaas geen Nederlanders."</p>
<p>"Misschien Sinkeldam," voegt Han Kock toe. "Het zou toch mooi zijn als hij een rit weet te winnen. Al is Sinkeldam hier vooral om te werken voor zijn sprinter Démare."</p>
<h2>Roze trui</h2>
<p>Naast het sprinten is er ook nog een andere strijd die we volgens Lippens in de eerste week in de gaten moeten houden. "Het wordt een leuk spel in het begin, want het is goed mogelijk dat een favoriet voor de eindzege ook de tijdrit wint. Dan wil je eigenlijk de roze trui zo snel mogelijk kwijtraken. Je wil je ploeg niet al meteen op kop moeten zetten in de eerste week."</p>
