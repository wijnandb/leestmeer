---
layout: post
title: "Geen celstraf voor man die per ongeluk vriend doodschoot"
date: Thu, 11 Jul 2019 14:56:20 +0200
category: nieuws
externe_link: "https://nos.nl/l/2293028"
feature_image: "https://nos.nl/data/image/2019/07/11/562719/1008x567.jpg"
---

<p>Een 22-jarige man die vorig jaar een vriend doodschoot in Almere, krijgt daarvoor geen celstraf. Volgens de rechter was er sprake van een ongeluk. Uit onderzoek van het Nederlands Forensisch Instituut (NFI) blijkt dat het vuurwapen defect was en onbedoeld is afgegaan.</p>
<p>Het 20-jarige slachtoffer was vorig jaar bij de verdachte op bezoek en had een vuurwapen meegenomen. Hij vroeg aan zijn vriend of hij het even wilde vasthouden. Eerst haalde hij de kogels eruit en daarna zei hij dat het veilig was.</p>
<p>Er bleken toch nog kogels in te zitten. Het vuurwapen ging af toen de 22-jarige het in zijn handen had. Het slachtoffer werd in het hoofd geraakt en overleed.</p>
<p>Deskundigen van het NFI hebben het wapen na het incident onderzocht. Volgens hen vertoonde het mankementen. Het wapen kon afgaan zonder dat de trekker werd overgehaald. "Een tikje tegen het wapen kon daardoor al voldoende zijn." De resultaten uit het onderzoek komen overeen met de verklaringen van de vervolgde man.</p>
<p>De man die terechtstond is niet deskundig op het gebied van wapens. Toen hij het aanpakte, heeft hij niet gecontroleerd of het wapen veilig was. De rechtbank vindt dat de verdachte onvoorzichtig was, maar de rechter vindt dat de man niet strafrechtelijk verantwoordelijk gehouden kan worden voor de dood van zijn vriend. Hij kon namelijk niet weten dat het wapen af zou gaan, zegt de rechter. Waarom de mannen een wapen hadden en wat ze ermee wilden doen, is onduidelijk.</p>
<h2>Verschrikkelijk tragisch</h2>
<p>De rechtbank erkent dat de beslissing voor de nabestaanden van het slachtoffer moeilijk te accepteren is. "De wijze waarop een einde is gekomen aan het leven van het slachtoffer is verschrikkelijk tragisch."</p>
<p>De man werd niet veroordeeld voor de dood van zijn vriend, maar wel voor verboden wapenbezit en het hebben van munitie. Hij heeft een onvoorwaardelijke gevangenisstraf van vijf maanden opgelegd gekregen. Die straf heeft hij in voorarrest al uitgezeten en hij hoeft dus niet terug de cel in.</p>
<h2>Roekeloos</h2>
<p>Het Openbaar Ministerie vindt dat de dader roekeloos is geweest, meldt Omroep Flevoland. Bovendien heeft de verdachte volgens het OM pas ruim een uur na het schot de hulpdiensten gebeld.</p>
<p>Ook heeft de verdachte volgens justitie het slachtoffer verplaatst en de woning schoongemaakt waar het incident was. Hij verstopte het wapen en meldde zich pas uren later op het politiebureau. Tegen de man was een celstraf geÃ«ist van 2,5 jaar en een voorwaardelijke straf van 6 maanden.</p>
