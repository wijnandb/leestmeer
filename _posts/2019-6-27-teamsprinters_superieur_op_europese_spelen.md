---
layout: post
title: "Teamsprinters superieur op Europese Spelen"
date: Thu, 27 Jun 2019 20:28:08 +0200
categories: 
- sport 
- wielrennen 
externe_link: "https://nos.nl/l/2290974"
feature_image: "https://nos.nl/data/image/2019/06/27/559586/1008x567.jpg"
---

<p>De Nederlandse teamsprinters hebben op de Europese Spelen in Minsk met groot vertoon van macht de gouden medaille veroverd. In de finale was Frankrijk geen partij voor het Oranje-trio.</p>
<p>Nederland is regerend wereldkampioen en wint de laatste paar jaar alles wat los en vast zit. De finale was een kopie van die van de WK dit jaar. Destijds wonnen Roy van den Berg, Harrie Lavreysen en Jeffrey Hoogland met bijna een seconde verschil.</p>
<p>Ditmaal was het zelfs iets meer en was de Oranje-equipe 1,402 seconden sneller dan de Fransen.</p>
<h2>Brons voor teamsprintsters</h2>
<p>De Nederlandse vrouwen veroverden brons op de teamsprint. In de strijd om de derde plek werd knap afgerekend met Polen.</p>
<p>Na de eerste ronde van Kyra Lamberink lag Nederland, in de kwalificatie iets langzamer dan de Poolsen, nog op plaats twee. Met een fantastische laatste ronde snelde Shanne Braspennincx nog langs de Poolse.</p>
<p>De gouden medaille ging niet helemaal verrassend naar Rusland. Daria Sjmeleva en Anastasia Vojnova zijn de Europees kampioenen en maakten in de strijd om het goud korte metten met het Litouwse koppel. Simona Krupeckaite en Migle Marozaite kwamen bijna een seconde tekort.</p>
<h2>Geen medaille Wild</h2>
<p>Kirsten Wild slaagde er op de puntenkoers niet in een medaille in de wacht te slepen. De wereldkampioene van 2018 moest genoegen nemen met de vijfde plaats.</p>
<p>De 36-jarige Wild meldde zich meerdere keren voorin bij de tussensprints, maar slaagde er niet in een ronde te pakken. Dat lukte Verena Eberhardt en Jarmila Machacova (samen) en Ganna Solovei (in haar eentje) wel en zij verdeelden de medailles.</p>
<p>De Oekra√Øense Solovei pakte uiteindelijk de meeste punten en veroverde het goud. Wild, die de snelste van het veld was, had door de laatste sprint te winnen nog zilver kunnen pakken, maar bij haar was de tank leeg.</p>
<p>Roy Eefting kon geen potten breken op de scratch. De winnaar van zilver op de WK werd dit keer na 15 kilometer koers zesde. De Griek Christos Volikakis pakte goud.</p>
