---
layout: post
title: "Gaat het Songfestival naar Rotterdam? Op de website leek het even zo"
date: Wed, 28 Aug 2019 20:58:24 +0200
category: cultuur
externe_link: "https://nos.nl/l/2299368"
feature_image: "https://nos.nl/data/image/2019/08/28/573201/1008x567.jpg"
---

<p>Wordt Rotterdam dan toch de host voor het Eurovisie Songfestival in 2020? Het leek er vanavond wel even op toen er een evenementenpagina voor de stad verscheen op de officiële Songfestival-website. Die pagina werd snel offline gehaald.</p>
<p>Het opvallende was: er was op dat moment geen evenementenpagina van Maastricht te vinden. In eerste instantie dan, want na een tijdje stond ook opeens 'Maastricht 2020' bij de hosts.</p>
<p>De twee pagina's hebben daarna beide een tijdje online gestaan. Daarbij was één verschil te zien: de url van de pagina. Waar in de url van de evenementenpagina van Rotterdam 2020 achter de naam van de stad staat, staat bij Maastricht alleen de naam van de stad. En géén 2020. Of dat iets impliceert, is natuurlijk niet duidelijk. "Er gebeuren interessante dingen op de officiële website van het Songfestival", twitterde verslaggever Martijn van der Zande.</p>
<p>Officieel wordt komende vrijdag bekendgemaakt welke stad volgend jaar het Songfestival gaat organiseren. Al weken draait het om het Ahoy in Rotterdam en het MECC in Maastricht.</p>
<p>Niet veel later nadat de eerste screenshots werden gedeeld, kwam het Eurovisiesongfestival met een verklaring. "De officiële website werd klaargemaakt voor de bekendmaking van de host van komende vrijdag. Onderdeel van deze voorbereiding was dat er voor beide steden een webpagina werd gemaakt met de bekendmaking, zodat een van die twee online kan vrijdag om 12.00 uur."</p>
<p>Dat klaarzetten ging vervolgens mis, volgens de organisatie. "Door een fout in het systeem stonden beide pagina's kort online. Dit is nu opgelost."</p>
<p>"De afgelopen weken werd alles dubbel gemaakt door de organisatie van het Songfestival,", zegt Van der Zande. "Zoals de filmpjes, vrijdag wordt via zo'n filmpje bekend welke stad het wordt, zowel voor Maastricht als voor Rotterdam is zo'n filmpje gemaakt." Daarom is het niet gek dat er ook twee webpagina's zouden zijn gemaakt, zegt Van der Zande.</p>
<p>Maar het blijft wel opvallend dat er op het begin geen webpagina van Maastricht online was te vinden, sluit hij af.</p>
