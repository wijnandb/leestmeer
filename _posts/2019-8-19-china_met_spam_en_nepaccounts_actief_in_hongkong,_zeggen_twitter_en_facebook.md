---
layout: post
title: "China met spam en nepaccounts actief in Hongkong, zeggen Twitter en Facebook"
date: Mon, 19 Aug 2019 23:03:13 +0200
category: tech
externe_link: "https://nos.nl/l/2298211"
feature_image: "https://nos.nl/data/image/2019/08/19/571286/1008x567.jpg"
---

<p>Twitter verwijdert 936 Chinese accounts die "opzettelijk verdeeldheid creëren" in Hongkong en de "legitimiteit van de protestbeweging ondermijnen". Een netwerk van 200.000 accounts zou die boodschappen versterken. Facebook verwijdert op basis van een intern onderzoek, ingesteld na een tip van Twitter, zeven pagina's, drie groepen en vijf accounts.</p>
<p>Hongkongse demonstranten protesteren al de hele zomer voor meer democratische rechten. Hoewel de stad grondgebied is van China, geniet de voormalige Britse kroonkolonie gedeeltelijke autonomie en vrijheid onder het principe "een land, twee systemen".</p>
<p>Afgelopen weekeinde gingen mensen weer massaal de straat op in de stad. In tegenstelling tot bij eerdere protesten kwam het niet tot geweld tussen demonstranten en politie. Regeringsleider Carrie Lam zei afgelopen nacht in een persconferentie nog te hopen dat de vreedzame protesten "de weg" openden naar een dialoog.</p>
<p>Maar dat de situatie ondanks de relatieve rust gespannen blijft, blijkt uit de acties van Twitter en Facebook. De sociale netwerken zeggen bewijs te hebben dat China bezig is met een "gecoördineerde, staatsgesteunde operatie" om de gebeurtenissen in de stad politiek te beïnvloeden. De individuen achter de accounts kunnen volgens Facebook "geassocieerd worden met de Chinese overheid". Wat het bewijs is dat de bedrijven hebben, wordt niet vermeld.</p>
<p>Twitter en Facebook zeggen dat de accounts zich niet aan hun regels hielden. Het gaat dan bijvoorbeeld om spam, 'gecoördineerde activiteiten', neppe accounts en het omzeilen van bans.</p>
<p>Hier zijn enkele voorbeelden van de posts:</p>
<p>In de blogs delen de techbedrijven ook de posts waarmee China de situatie in Hongkong zou proberen te beïnvloeden. Het gaat dan om afbeeldingen waarop Hongkongse demonstranten worden vergeleken met IS-strijders en kakkerlakken. Ook worden foto's gedeeld waarop demonstranten ruiten vernielen.</p>
<p>Twitter zegt dat de 936 verwijderde accounts onderdeel zijn van een 200.000 accounts tellend netwerk. Het sociale medium weert vanaf vandaag ook advertenties van staatsmedia, overigens niet alleen van China.</p>
<p>Een woordvoerder van Twitter zegt tegen persbureau AP dat deze maatregelen onderdeel zijn van een wereldwijde poging om kwaadaardige politieke activiteit tegen te gaan.</p>
