---
layout: post
title: "De winnende Duncan gemist? Hier zie en lees je alles!"
date: Sun, 19 May 2019 07:47:51 +0200
category: cultuur
externe_link: "https://nos.nl/l/2285346"
feature_image: "https://nos.nl/data/image/2019/05/19/551054/1008x567.jpg"
---

<p>Na 44 jaar heeft Nederland het Eurovisie Songfestival weer gewonnen. Duncan Laurence maakte de favorietenrol die hij van de bookmakers had gekregen waar en bleef met Arcade de concurrentie voor. Makkelijk ging dat niet, het was tot het einde razend spannend. Duncan had zijn overwinning te danken aan de punten van het publiek. Na de bekendmaking van de punten van de vakjury's stond hij nog derde, achter Zweden en Noord-Macedonië.</p>
<p>Daarna werden in omgekeerde volgorde de punten van het publiek gegeven, met Zweden dus als laatste van de 26 landen in de finale.</p>
<p>De ontlading na de bekendmaking was enorm, ook bij de gebarentolk (en zijn collega's die later het beeld in springen):</p>
<p>De 25-jarige Duncan kreeg de eerste prijs uit handen van de winnaar van vorig jaar, de Israëlische Netta Barzilai. "Dit is als je groot durft te dromen. Dit is voor muziek op de eerste plaats, altijd", reageerde hij, aansluitend bij het thema van het festival: dare to dream.</p>
<p>Daarna zong Duncan breed lachend het winnende nummer nog eens, dit keer staand en niet achter de vleugel. Aan het eind kwam zijn team, met daarin Ilse DeLange, achter hem staan:</p>
<p>Na afloop stond hij nog helemaal te shaken, zo vertelde hij aan commentatoren Jan Smit en Cornald Maas. "Ik dacht, waar gaat dit heen? Maar uiteindelijk stelde ik mezelf gerust met de gedachte 'het gaat om de muziek. Ik kan de winst nog pakken.' Music first."</p>
<p>Duncan zei te hebben gezongen "zoals het in mijn hart voelt": </p>
<p>Natuurlijk kwamen meteen van alle kanten de felicitaties. Via Twitter lieten koning Willem-Alexander en koningin Máxima weten trots te zijn:</p>
<p>Premier Rutte noemde het een subliem en krachtig optreden:</p>
<p>Op de Rockacademie in Tilburg, waar Duncan Laurence op heeft gezeten, waren ze ook door het dolle heen: </p>
<p>In de einduitslag eindigde Italië uiteindelijk op de tweede plaats. Rusland werd derde. Zweden zakte door de stemmen van het publiek van 1 naar 6 en Noord-Macedonië van 2 naar 8. Het Verenigd Koninkrijk werd 26ste en laatste. </p>
<p>En voor wie er niet genoeg van kan krijgen: hier nog een compilatie van alle liedjes uit de finale en het nummer Arcade zoals Duncan het gisteravond de eerste keer zong: </p>
<p>Overigens verliep niet alles vlekkeloos in Tel Aviv. Tijdens het bekendmaken van de publieksstemmen werd de afvaardiging uit IJsland door het publiek uitgefloten en uitgejoeld. Dat gebeurde omdat zij sjaals in de kleuren van de Palestijnse vlag vasthielden.</p>
<p>Bij pauze-act Madonna was er soortgelijke ophef. Aan het eind van haar act liepen een danser met een Israëlische vlag en een met Palestijnse vlag gezamenlijk op het podium. Organisator EBU was daar niet blij mee. "Dit is een apolitiek evenement en Madonna is daar van tevoren op gewezen", luidt de verklaring.</p>
<p>Overigens was dit niet het enige waar over werd gesproken na Madonna's optreden. Veel mensen viel op dat ze haar eerste nummer, de hit Like a prayer, niet zuiver zong. Daarna zong ze met de Amerikaanse rapper Quavo nog een nieuw nummer Future. </p>
<p>Vanwege de rechten, kunnen we je alleen 20 seconden van Future laten zien: </p>
<p>Op Twitter ging het ook over het gebrek aan zuiverheid van haar zang.</p>
<p>De winst van Duncan betekent dat het nu aan Nederland is om volgend jaar het Eurovisie Songfestival te organiseren. Waar het zal worden gehouden, wordt later bepaald, maar het MECC in Maastricht heeft zich in een persbericht al opgeworpen als kandidaat-gastheer. Eerder lieten ook Amsterdam, Den Haag en Rotterdam weten belangstelling te hebben.</p>
<p>NBTC Holland Marketing ziet enorme kansen voor promotie van ook "de minder bekende plekken van ons land".</p>
<p>Maar voorlopig zullen alle ogen nog wel op Duncan Laurence gericht zijn. Vanmiddag vliegt hij met zijn team terug uit Israël. Naar verwachting zal zijn vliegtuig tegen 17.00 uur op Schiphol landen.</p>
<p>Vanavond is hij te gast in een extra uitzending van Pauw, vanaf 22.20 uur op NPO 1. Aan tafel bij Jeroen Pauw niet alleen Duncan Laurence, maar ook Ilse DeLange, andere teamleden, commentatoren Cornald Maas en Jan Smit. Ook zijn er verschillende oud-deelnemers, onder wie Getty Kaspers. Zij was in 1975 de zangeres van Teach-In, dat won met het nummer Ding-a-dong.</p>
