---
layout: post
title: "Verstappen derde in kwalificatie, deceptie voor Leclerc"
date: Sat, 25 May 2019 16:06:50 +0200
categories: 
- sport 
- autosport 
externe_link: "https://nos.nl/l/2286251"
feature_image: "https://nos.nl/data/image/2019/05/25/552435/1008x567.jpg"
---

<p>Max Verstappen start zondag bij de Grand Prix van Monaco vanaf de derde plek. De Brit Lewis Hamilton (Mercedes) veroverde poleposition, voor zijn teamgenoot Valtteri Bottas.</p>
<p>Op het stratencircuit, waar inhalen lastig is en de kwalificatie daardoor van zeer groot belang is, wist de Nederlander wel de Ferrari van Sebastian Vettel achter zich te houden.</p>
<p>Verstappen, die in de tweede kwalificatiesessie nog de snelste was, kon in de derde en beslissende sessie niet meestrijden om poleposition.</p>
<h2>Vettel met schrik vrij, Leclerc valt buiten de boot</h2>
<p>De eerste kwalificatiesessie draaide uit op een ramp voor lokale held en Ferrari-coureur Charles Leclerc.</p>
<p>Waar alle ogen gericht waren op zijn teamgenoot Vettel, die in zijn allerlaatste poging van de laatste naar de eerste plaats schoot, was het Leclerc die daardoor buiten de boot viel.</p>
<p>De Monegask, waar veel van verwacht wordt dit weekeinde, was eerder op de dag wel de snelste in de laatste vrije training, maar zal zondag, mits er geen gridstraffen worden uitgedeeld aan andere coureurs, genoegen moeten nemen met een vijftiende startplek.</p>
<p>Hij zette de zestiende tijd neer en mocht niet door naar Q2. Later op de dag kreeg Antonio Giovanazzi een gridstraf waardoor Leclerc een plekje opschoof.</p>
<p>"Ik ben erg teleurgesteld, ik wacht nog op uitleg", vertelde Leclerc na afloop aan Ziggo Sport. "We hadden genoeg tijd om nog naar buiten te gaan, maar we gingen simpelweg niet."</p>
<h2>Koude banden voor Verstappen</h2>
<p>Verstappen kon uiteindelijk wel leven met zijn derde plek. "Ik ben blij met deze derde plek, ik heb hier voorheen nog weinig goeds laten zien in de kwalificatie", zei hij op de persconferentie na de kwalificatie.</p>
<p>"We misten twee Ã  drie tienden. In de laatste sessie was mijn eerste ronde aardig, maar in de tweede ronde had ik te koude banden en daardoor te weinig grip. Dus daarom brak ik mijn ronde af."</p>
<p>Over zijn kansen op zondag was de coureur van Red Bull duidelijk. "Ik kan normaal gesproken niet veel met deze twee voor me, ik zit op het vinkentouw. De timing van de pitstop zal daarom belangrijk zijn."</p>
<h2>Hamilton: 'Beretrots'</h2>
<p>Hamilton kon zijn geluk niet op na de kwalificatie. "Dit is de beste poleposition die ik me kan herinneren", jubelde de coureur van Mercedes.</p>
<p>"Ik weet zeker dat ik een paar keer de vangrails heb getoucheerd. Dit was bijna de perfecte ronde. Dit was zo'n moeilijke week voor mij en het team (door het overlijden van Niki Lauda, red). Ik ben hier beretrots op."</p>
