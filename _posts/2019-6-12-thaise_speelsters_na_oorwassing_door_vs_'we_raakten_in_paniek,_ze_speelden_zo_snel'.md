---
layout: post
title: "Thaise speelsters na oorwassing door VS: 'We raakten in paniek, ze speelden zo snel'"
date: Wed, 12 Jun 2019 10:41:40 +0200
category: sport
externe_link: "https://nos.nl/l/2288705"
feature_image: "https://nos.nl/data/image/2019/06/12/556280/1008x567.jpg"
---

<p>Opmerkelijk opgewekt stonden de Thaise voetbalsters dinsdagavond de media te woord na de oorwassing door de Verenigde Staten op het WK. Ondanks de uitslag van 13-0, de grootste nederlaag ooit op een wereldkampioenschap, zat aanvoerster Kanjana Sungngoen niet in zak en as.</p>
<p>"We speelden tegen het sterkste land van de wereld, het was een geweldige ervaring voor ons. We maakten veel fouten en daar moeten we van leren om steeds beter te worden", bleef ze nog opvallend nuchter.</p>
<h2>'We konden ze niet stoppen'</h2>
<p>Verdedigster Sunisa Srangthaisong dacht dat haar ploeg in de eerste helft, waarin de VS 'slechts' drie keer scoorde, nog wel goed speelde. "Maar in de tweede helft waren de Amerikanen heel aanvallend. Iedereen deed zijn best te verdedigen, maar we konden ze niet stoppen."</p>
<p>Vlak na rust liep de regerend wereldkampioen in zes minuten tijd uit van 3-0 naar 7-0. "We raakten een beetje in paniek en kregen snel vier doelpunten tegen. We probeerden te verdedigen, maar konden het niet. Ze speelden zo snel...", aldus Srangthaisong.</p>
<p>Aanvoerster Sungngoen: "Ik denk dat we te nerveus en gespannen waren. Technisch konden we ze niet bijbenen. Dat is onze zwakte en daar moeten we direct iets aan doen."</p>
<p>Zondag speelt Thailand tegen Zweden, volgende week donderdag wacht Chili. </p>
<p>Bekijk hier de samenvatting van de wedstrijd tegen Amerika:</p>
