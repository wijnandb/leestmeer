---
layout: post
title: "Invallen in Helmond vanwege fraude met WW-uitkeringen"
date: Tue, 02 Jul 2019 13:03:34 +0200
category: nieuws
externe_link: "https://nos.nl/l/2291610"
feature_image: "https://nos.nl/data/image/2019/07/02/560580/1008x567.jpg"
---

<p>De recherche van de Inspectie SZW heeft gisteren invallen gedaan in twee panden in Helmond. De doorzoekingen zijn onderdeel van een onderzoek naar fraude met WW-uitkeringen door Poolse arbeidsmigranten.</p>
<p>De inspectie heeft computerbestanden, administratie en contant geld in beslag genomen. Er zijn geen mensen aangehouden. "Maar mogelijk gaat dat nog gebeuren", zegt een woordvoerder tegen Omroep Brabant.</p>
<p>Het onderzoek richt zich op Poolse arbeidsmigranten die onterecht een uitkering kregen van het UWV, en een tussenpersoon die de zaakjes regelde. Door de fraude zijn vermoedelijk enkele honderdduizenden euro's onterecht uitgekeerd.</p>
<h2>Grootschalige fraude</h2>
<p>Eerder bleek uit onderzoek van Nieuwsuur dat er op grote schaal wordt gefraudeerd met werkloosheidsuitkeringen. Poolse arbeidsmigranten gebruiken valse handtekeningen, nepsollicitaties en valse adressen om duizenden euro's te innen, terwijl ze ondertussen in Polen aan het werk zijn of vakantie vieren.</p>
<p>Het UWV heeft grote problemen bij het controleren op frauduleuze uitkeringsaanvragen. Uit een groot aantal onderzoeken bleek onder meer dat bewijsstukken en gegevens regelmatig niet worden opgevraagd en dat er pas na vier maanden een fysieke identiteitscontrole plaatsvindt.</p>
<p>Bovendien bleek recent dat computers van het UWV ongemerkt jarenlang hebben uitgestaan, waardoor veel uitkeringen onterecht zijn uitgekeerd aan gedetineerden.</p>
