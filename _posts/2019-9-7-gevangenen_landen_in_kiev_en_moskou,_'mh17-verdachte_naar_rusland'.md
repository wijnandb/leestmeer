---
layout: post
title: "Gevangenen landen in Kiev en Moskou, 'MH17-verdachte naar Rusland'"
date: Sat, 07 Sep 2019 11:24:39 +0200
category: nieuws
externe_link: "https://nos.nl/l/2300705"
feature_image: "https://nos.nl/data/image/2019/09/07/575643/1008x567.jpg"
---

<p>Vliegtuigen met gevangenen uit Rusland en Oekraïne zijn geland op luchthavens in de twee hoofdsteden van beide landen. Bij de al aangekondigde gevangenenruil worden zeventig gedetineerden uitgewisseld. De ruil zou bedoeld zijn om de relatie tussen de twee landen te verbeteren.</p>
<p>Vermoedelijk zit oud-commandant van de pro-Russische separatisten Vladimir Tsemach erbij, maar dat nieuws is niet bevestigd. Hij werd donderdag al vrijgelaten in Kiev.</p>
<p>Het internationale onderzoeksteam wil Tsemach verhoren in verband met de MH17-ramp en justitie vindt het van groot belang dat hij beschikbaar blijft.</p>
<p>Als Tsemach naar Moskou gaat en later misschien terugkeert naar zijn woonplaats in Oost-Oekraïne, is de kans klein dat justitie hem nog te spreken krijgt, zegt correspondent David Jan Godfroid. "Voor de Oekraïense president Zelenski is het doorgaan van de ruil van groot belang. Dan maar ruzie met Nederland over Tsemach."</p>
<p>"Rusland heeft er naar verluidt zwaar op aangedrongen dat Tsemach deel uitmaakt van de ruil. Dat geeft toch wel te denken", voegt Godfroid daaraan toe.</p>
<p>Verslaggever Gert-Jan Dennekamp denkt Tsemach te zien op beelden op een vliegveld in Moskou. De man in het wit vertoont veel gelijkenissen met de oud-separatistencommandant.</p>
<p>Onder de gevangenen zouden ook 24 Oekraïense zeilers zijn die opgepakt werden toen ze in de Straat van Kertsj voeren. Ook zegt de advocaat van de Oekraïense regisseur Oleg Sentsov, die ook in Rusland vastzat, dat zijn cliënt erbij zit.</p>
