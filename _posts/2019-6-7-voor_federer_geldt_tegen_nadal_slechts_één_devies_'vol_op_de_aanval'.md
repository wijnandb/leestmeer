---
layout: post
title: "Voor Federer geldt tegen Nadal slechts één devies: 'Vol op de aanval'"
date: Fri, 07 Jun 2019 06:53:32 +0200
category: sport
externe_link: "https://nos.nl/l/2287957"
feature_image: "https://nos.nl/data/image/2019/06/07/555147/1008x567.jpg"
---

<p>Nog nooit won Roger Federer op Roland Garros van zijn rivaal Rafael Nadal. Vandaag krijgt hij - acht jaar na hun laatste ontmoeting in Parijs - een nieuwe kans als de twee elkaar treffen in de halve finales van het grandslamtoernooi. Zou het nu wel lukken?</p>
<p>Oud-tennistoppers Sjeng Schalken, John van Lottum en Marcella Mesker geven de Zwitser weinig kans tegen de Spaanse gravelkoning, maar hebben wel een idee met welke tactiek Federer zijn rivaal het best kan bestrijden: alles op de aanval.</p>
<p>Schalken: "Ik denk dat het heel duidelijk gaat worden. Hij gaat drie of vier keer in een lange rally met Nadal zitten en denkt dan: dit wordt 'm niet. En dan gaat hij steeds meer aanvallen. Ik weet bijna zeker dat het zo zal gaan."</p>
<p>Mesker: "Federer is acht jaar ouder dan de laatste keer dat ze elkaar troffen in Parijs, maar de kans dat hij van Nadal wint is vele malen groter dan toen. Hij heeft meer bereik met zijn grotere racket, slaat zijn backhand voluit en is tactisch ook beter. Hij heeft tegenwoordig een plan A, B, C en D."</p>
<p>Van Lottum: "Federer gaat meteen op de aanval, hij moet wel. Zodra hij in de verdediging komt en moet rennen, is hij gezien. Een groot deel van het momentum ligt in de eerste set. Verliest hij die, dan kan hij het vergeten."</p>
<p>Federer bereikte - na het gravelseizoen twee jaar gemeden te hebben - de laatste vier in Parijs via een moeizame overwinning op Stan Wawrinka, terwijl Nadal grote indruk maakte tegen Kei Nishikori:</p>
<p>Op Roland Garros speelden Federer en elfvoudig kampioen Nadal vijf keer tegen elkaar. Vier keer won de Spanjaard in vier sets en in 2008 vernederde hij zijn rivaal in de finale door slechts vier games af te staan.</p>
<p>Schalken: "Toen was Federer nog heel fit en probeerde hij de rally aan te gaan. Dat brak hem op, dan wordt Nadal alleen maar sterker. De sleutel van het succes ligt er misschien in dat Federer nu sneller moe wordt en dus sneller gaat aanvallen. Dat is zijn enige kans."</p>
<p>Mesker: "Ik verwacht een hele mooie, lange, spannende wedstrijd. Hij speelt nu aanvallend én verrassend. Federer moet Nadal uit het ritme zien te halen. Dat kan hij, maar ik denk niet vijf sets lang."</p>
<p>Van Lottum: "Of ik Federer een kans geef? Ja, het zou gek zijn om iemand als Federer geen kans te geven. Maar als ik alle wedstrijden die ik onlangs van hem heb gezien, afzet tegen die van Nadal, zou ik mijn geld op Nadal zetten. Op iedere andere ondergrond was dat Federer geweest."</p>
<p>Schalken: "Elke bal van Nadal die ook maar iets korter komt, pakt hij aan. Daar is hij ongelooflijk goed in, maar ik denk dat Nadal net iets meer tijd heeft op gravel om zijn passeerslagen te slaan. Ik zie Federer het niet winnen."</p>
<p>Mesker: "Stel dat hij van Nadal wint, dan wint hij nooit van Djokovic. Hij gaat Roland Garros niet winnen. Maar goed, Federer heeft vaker verbaasd. Je weet het niet."</p>
<p>De ontmoeting tussen Federer en Nadal doen terugdenken aan de finale van de Australian Open van 2017. Toen kwamen beiden terug van een slepende blessure. Federer won die finale en de vier onderlinge ontmoetingen die daarop volgden:</p>
<p>Van Lottum: "Die wederopstanding van Federer in Australië was baanbrekend. Daar kan een overwinning van Nadal in Parijs nu niet tegenop. Federer was toen al afgeschreven en kwam opeens met een volgend niveau tennis."</p>
<p>Mesker: "Voor Nadal kan het een definiërend moment in zijn carrière worden als hij van Federer verliest op zíjn terrein. Ik weet niet of hij er dan bij een volgende blessure weer bovenop wil komen."</p>
