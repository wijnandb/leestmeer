---
layout: post
title: "Ariana Grande 'overdonderd' op eerste reguliere concert in Manchester na aanslag"
date: Mon, 26 Aug 2019 08:09:50 +0200
category: nieuws
externe_link: "https://nos.nl/l/2299000"
feature_image: "https://nos.nl/data/image/2019/08/26/572611/1008x567.jpg"
---

<p>Popster Ariana Grande heeft gisteravond voor het eerst weer een regulier optreden gegeven in Manchester. In 2017 kwamen er na haar concert 22 mensen om bij een terroristische aanslag bij de Manchester Arena.</p>
<p>Grande, die afgelopen weekend ook twee keer in Amsterdam optrad, was in Manchester vanwege de Pride. Het is ruim twee jaar geleden dat ze voor het laatst in Manchester optrad, toen voor een benefietavond kort na de aanslag.</p>
<p>De 26-jarige popster is de eerste en enige ereburger van Manchester. "Ik hou van Manchester. Ik ben zo blij dat ik hier met jullie ben", zei ze bij haar optreden van een half uur. "Ik had zo veel meer willen zeggen, maar ik ben compleet overdonderd."</p>
<p>Na de aanslag in 2017 annuleerde Grande de rest van haar Dangerous Woman-tour. De eerste single die ze naderhand uitbracht, No Tears Left to Cry (2018), is een eerbetoon aan de slachtoffers. Met dat nummer opende ze haar optreden gisteravond. Ze sloot af met One Last Time.</p>
