---
layout: post
title: "Pensioenonderhandelingen in eindfase, FNV overlegt met achterban"
date: Tue, 04 Jun 2019 03:33:54 +0200
category: nieuws
externe_link: "https://nos.nl/l/2287526"
feature_image: "https://nos.nl/data/image/2019/06/04/554503/1008x567.jpg"
---

<p>Minister Koolmees van Sociale Zaken zegt dat de gesprekken met de sociale partners over een nieuw pensioenstelsel goed zijn verlopen, maar er is nog geen akkoord.</p>
<p>Rond 03.00 uur kwamen de onderhandelaars na urenlange gesprekken naar buiten. Volgens Koolmees zijn alle moeilijke onderwerpen aan bod gekomen, zoals het pensioencontract en de AOW-leeftijd voor zwaardere beroepen.</p>
<h2>'Ik houd even mijn mond'</h2>
<p>Maar wat er precies is gezegd, laat hij in het midden. "Ik wil niet al te veel details vertellen, want het is een precair proces. Ik houd dus even mijn mond over de inhoud. Ik ben wel blij met het goede gesprek dat we hebben gehad."</p>
<p>Volgens politiek verslaggever Marleen de Rooy is een akkoord in zicht, maar is de AOW-leeftijd wel een heet hangijzer. "Het kabinet is bereid om de AOW-leeftijd minder snel te laten stijgen en wil daar twee miljard euro per jaar voor uittrekken. De vakbonden willen dat de AOW-leeftijd nog veel minder snel stijgt en dat iedereen, ook toekomstige generaties, voor hun zeventigste kunnen stoppen met werken. Dat kost miljarden extra. Het is de vraag of het kabinet en de vakbonden elkaar in het midden zullen vinden."</p>
<h2>Wat vindt de achterban?</h2>
<p>Toch was de sfeer volgens minister Koolmees goed. "We hebben constructief met elkaar gesproken. Het was allemaal gericht op een oplossing voor dit onderwerp dat al negen jaar speelt."</p>
<p>Premier Rutte was er vannacht ook bij. "Dat betekent dat ze in een eindfase zitten", zegt Marleen de Rooy.</p>
<p>Vandaag praten de verschillende partijen in eigen kring over de bereikte resultaten. Zo legt de vakbond FNV de plannen voor aan het ledenparlement. Daar moet duidelijk worden of er steun is van de achterban.</p>
<p>Waarschijnlijk gaat morgen het pensioenoverleg tussen kabinet, vakbonden en werkgevers verder.</p>
<h2>Haast om pensioenkorting te voorkomen</h2>
<p>Als er geen akkoord wordt bereikt over een nieuw stelsel, zijn de gevolgen groot. Dan dreigen de pensioenen vanaf volgend jaar gekort te worden. Haast is dus geboden, want om alles per 1 januari 2020 in te voeren moet de wet voor het eind van deze maand gewijzigd zijn.</p>
<p>Premier Rutte is daarom ook in gesprek met de oppositiepartijen PvdA en GroenLinks. De partijleiders Asscher van de PvdA en Klaver van GroenLinks zijn eerder al langs geweest in het Torentje. Hun steun is van belang voor een meerderheid in de Eerste Kamer.</p>
