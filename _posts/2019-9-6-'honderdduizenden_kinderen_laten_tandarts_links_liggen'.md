---
layout: post
title: "'Honderdduizenden kinderen laten tandarts links liggen'"
date: Fri, 06 Sep 2019 04:05:10 +0200
category: nieuws
externe_link: "https://nos.nl/l/2300521"
feature_image: "https://nos.nl/data/image/2019/09/06/575258/1008x567.jpg"
---

<p>Honderdduizenden kinderen gaan nooit naar de tandarts. Dat stelt de Associatie Nederlandse Tandartsen (ANT) in een brandbrief aan minister Bruins (Medische Zorg). De associatie wil dat zorgverzekeraars gaan helpen deze groep te bereiken, maar stuit daarbij op verzet.</p>
<p>Kinderen gaan niet naar de tandarts omdat ouders denken dat ervoor moet worden betaald, terwijl tandzorg onder de 18 jaar gewoon onder de basisverzekering valt. Volwassenen hebben wel een aanvullende verzekering nodig voor de tandarts, vandaar de verwarring, redeneert de ANT.</p>
<p>Minister Bruins erkent dat probleem. "We moeten ouders eerder de informatie aanreiken dat tandzorg voor kinderen gratis is. Bijvoorbeeld als zij voor het eerst met hun kind naar het consultatiebureau gaan. Het is van groot belang dat elk kind naar de tandarts gaat."</p>
<h2>600.000 kinderen</h2>
<p>Volgens de tandartsen zien 600.000 kinderen nooit een tandarts. De beste manier om deze groep te bereiken is via de verzekeraar, stelt de ANT. Die kunnen in hun systemen zien wie de tandarts mijdt en deze mensen aanschrijven. Uit een pilot in Schiedam in samenwerking met verzekeraar DSW bleek dat de helft van de ouders die werd aangeschreven alsnog naar de tandarts ging met hun kinderen.</p>
<p>Andere verzekeraars wilden niet meedoen aan een proef, volgens de ANT. Vanwege de aangescherpte privacywetgeving is het bijna onmogelijk om grote groepen verzekerden te selecteren en aan te schrijven, stelt een woordvoerder van Zorgverzekeraars Nederland in het AD.</p>
<p>De tandartsen zijn niet overtuigd. "Sommige verzekeraars zagen het als een probleem dat er dan wordt ge√Ønvesteerd in een kind dat zich op zijn of haar achttiende mogelijk ergens anders verzekert", zegt vice-voorzitter Ravin Raktoe. "Ze ontlopen zo hun maatschappelijke verantwoordelijkheid en zorgplicht. De basis voor een gezond en gaaf gebit wordt immers gelegd in de vroegste jaren."</p>
<h2>Tandje bij</h2>
<p>De ANT wil daarom dat de minister het voortouw neemt en zijn best doet om alle verzekeraars zo ver te krijgen dat ze meewerken aan het plan. Maar dat is volgens de minister niet zo simpel.</p>
<p>Bruins: "Ik vind het een gekke manier van werken, als je zorgverzekeraar je gaat aanschrijven dat je nog een bepaald soort zorg moet gaan opzoeken." Volgens de minister staat de privacywetgeving het idee van de tandartsen in de weg. Hij ziet meer in betere voorlichting aan jonge ouders. </p>
