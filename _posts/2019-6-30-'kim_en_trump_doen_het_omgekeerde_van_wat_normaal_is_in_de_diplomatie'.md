---
layout: post
title: "'Kim en Trump doen het omgekeerde van wat normaal is in de diplomatie'"
date: Sun, 30 Jun 2019 23:20:39 +0200
category: nieuws
externe_link: "https://nos.nl/l/2291403"
feature_image: "https://nos.nl/data/image/2019/06/30/560279/1008x567.jpg"
---

<p>Opnieuw een historische ontmoeting tussen de Amerikaanse president Donald Trump en de Noord-Koreaanse leider Kim Jong-un: ze hebben elkaar vandaag de hand geschud op de grens van Noord- en Zuid-Korea. Vervolgens zette Trump voet op Noord-Koreaanse bodem, als eerste Amerikaanse president ooit.</p>
<p>Het belangrijkste doel van de ontmoetingen is steeds het maken van afspraken over denuclearisering. "Maar dat zit er voorlopig zeker niet in", zegt Amerikacorrespondent Marieke de Vries.</p>
<p>Waarom niet? Correspondent Sjoerd den Daas in China: "Kim Jong-un wil sanctieverlichting en z'n economie wat gaan aanjagen. Trump zegt dat prima te vinden als Kim zijn kernwapenprogramma afbouwt, maar Kim wil dit alleen in omgekeerde volgorde."</p>
<h2>Kernwapens als levensverzekering</h2>
<p>Een impasse dus. Teams van ambtenaren in Washington en in Pyongyang gaan de komende maanden verder praten. Maar of dat echt wat gaat opleveren, is zeer de vraag, zegt Den Daas. "Kim heeft de kernwapens uiteindelijk als levensverzekering. Ze zijn de reden dat Trump met hem wil gaan praten dus hij denkt wel drie keer na voordat hij zelfs maar begint met de afbouw van die kernwapens."</p>
<p>Dat er Ã¼berhaupt weer een ontmoeting kwam, laat zien dat de onderhandelingen over het kernwapenprogramma niet erg vlotten, zegt De Vries. "Kim en Trump doen de omgekeerde wereld van wat normaal is in de diplomatie. Normaal gesproken wordt er eerst op lagere niveaus gepraat. Pas op het allerlaatste moment komen de presidenten erbij om een handtekening te zetten onder een eventueel akkoord."</p>
<p>"Vanaf het begin hebben deze heren het anders gedaan. Ze zijn meteen om tafel gegaan en hebben, wat we nu weten, loze beloftes gedaan. Daarna moesten de mindere goden ermee aan de gang om het tot een echt akkoord te laten komen. Dat is tot nu steeds mislukt omdat zij steeds hun hoofd stootten bij hun leiders. Deze nieuwe ontmoeting moest gebeuren zodat er weer op een lager niveau verder gesproken kan worden."</p>
<h2>Kim zocht eerherstel</h2>
<p>Uiteindelijk had vooral Kim baat bij deze ontmoeting, zegt Den Daas. "We zagen een heel vrolijke en gelukkig Kim Jong-un. Die grote dictator die z'n volk laat uithongeren, die mensen vermoordt als ze het niet met hem eens zijn, die had toch een deukje opgelopen in z'n imago toen de vorige top mislukte. Hij was op zoek naar eerherstel en dat kreeg hij van Trump. Want zonder dat hij concessies deed over denuclearisatie kreeg hij Trump op bezoek en heeft hij een mooie pr-show kunnen draaien."</p>
<p>In Amerika krijgt Trump hierom felle kritiek, zegt De Vries. "Velen zeggen dat Trump nu weer een wereldpodium geeft aan Kim. Hij maakt hem menselijker en laat hem spreken terwijl hij toch een dictator is van een land met een regime waar duizenden mensen vastzitten in concentratiekampen en mensen gemarteld worden en verdwijnen."</p>
<p>Tegelijkertijd, zegt De Vries is er aan Republikeinse zijde "een en al lof voor deze 'historische' zet die Trump doet 'voor de wereldvrede en de veiligheid van Amerika'".</p>
