---
layout: post
title: "Kamp Westerbork wil ook jonge kinderen voorlichten over de Holocaust"
date: Fri, 07 Jun 2019 11:43:16 +0200
category: nieuws
externe_link: "https://nos.nl/l/2287989"
feature_image: "https://nos.nl/data/image/2019/06/07/555206/1008x567.jpg"
---

<p>Herinneringscentrum Kamp Westerbork vindt het belangrijk dat ook jonge kinderen leren over de gruwelen van de Tweede Wereldoorlog. Het centrum trekt daarom extra geld uit voor aangepaste educatieve programma's voor kinderen vanaf 6 jaar.</p>
<p>Het is een initiatief van directeur Dirk Mulder. Hij neemt deze maand, na 33 jaar, afscheid van Kamp Westerbork en heeft hiervoor een speciaal fonds opgericht.</p>
<p>Een van de eerste activiteiten van het fonds is de ontwikkeling van een route voor kinderen door het kamp. Die route is vanaf de zomervakantie te volgen, zo schrijft RTV Drenthe.</p>
<h2>Leo Salo Leo-fonds</h2>
<p>Het fonds krijgt als naam het Leo Salo Leo-fonds en is vernoemd naar twee mannen en een jongen die in Kamp Westerbork verbleven; Leo Blumensohn, Salo Carlebach en Leo Meijer. Vanuit Westerbork werden ze gedeporteerd naar vernietigingskamp Auschwitz. Alleen Blumensohn overleefde het kamp.</p>
<p>Kamp Westerbork stond tijdens de Tweede Wereldoorlog bekend als 'voorportaal van de hel'. Het was een doorgangskamp naar vernietigingskampen als Auschwitz en Sobibor.</p>
