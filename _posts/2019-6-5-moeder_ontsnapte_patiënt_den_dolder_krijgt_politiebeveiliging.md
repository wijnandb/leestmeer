---
layout: post
title: "Moeder ontsnapte patiënt Den Dolder krijgt politiebeveiliging"
date: Thu, 06 Jun 2019 00:08:30 +0200
category: nieuws
externe_link: "https://nos.nl/l/2287805"
feature_image: "https://nos.nl/data/image/2019/06/06/554887/1008x567.jpg"
---

<p>De moeder van de psychiatrische patiënt die zaterdag niet terugkeerde van zijn verlof uit een kliniek in Den Dolder, wordt beveiligd door de politie. Dat vertelde de zus van de patiënt, de 43-jarige Peter M., bij Pauw. </p>
<p>"Ze woont nu met de deur op slot, ramen dicht. Zijn ontsnapping is voor ons vrijheidsberoving", zei Jannienne. Volgens haar heeft M. zijn agressie altijd op zijn moeder gericht en leeft die daarom nu in angst. "Helikopters vliegen af en toe over."</p>
<p>M. keerde afgelopen zaterdag na een onbegeleid verlof niet terug naar de forensisch psychiatrische afdeling van de kliniek Fivoor, waar hij verbleef. "Als hij zijn medicijnen braaf krijgt en inneemt is het best een aardig ventje. Als hij ze niet krijgt is het een rare sodemieter", zei zijn zus.</p>
<p>Omdat sinds afgelopen zaterdag niks meer van de man is vernomen, verspreidde de politie woensdag een foto van hem. "Ziet u hem, benader hem dan niet zelf, maar bel gelijk met 112", adviseert de politie.</p>
<p>Volgens een bestuurder van de kliniek vormt de man geen groot risico voor zijn omgeving. "Als wij dachten dat het een levensgevaarlijke man was, hadden we hem niet op onbegeleid verlof laten gaan," zei hij gisteren.</p>
<p>Zus Jannienne ziet dat anders. "Hij is gevaarlijk als hij geen medicijnen krijgt, dan krijgt hij wanen en psychoses. En hij gaat erbij drinken als hij niet onder toezicht staat."</p>
<p>Vorige week donderdag zag zij haar broer voor het laatst. "Ik bezocht hem samen met mijn moeder en dochter. Toen zei hij: 'Ik hoor hier niet thuis, wil hier niet zijn, als ik de kans krijg dan neem ik de benen'." Diezelfde dag nog meldde ze dit bij de kliniek. "Hij zou naar Duitsland gaan, zei die. Maar meestal komt hij niet verder dan de grens."</p>
<p>De man verbleef op een forensisch psychiatrische afdeling van de kliniek waar Michael P. ook zat. Jannienne is niet te spreken over de handelwijze van de kliniek.</p>
<p>"We zijn zaterdag niet gebeld", vertelt ze. Ze wist pas dat hij weg was toen maandag de politie voor de deur van haar moeder stond. "Haar huis werd binnenstebuiten gekeerd om hem te zoeken." Toen ze maandag contact opnam met de kliniek konden ze haar "in het kader van de privacy" niks vertellen. Pas op dinsdag kreeg ze te horen dat haar broer inderdaad niet was teruggekeerd.</p>
<p>De bestuurder van de kliniek noemt M. een 'laagrisicopatiënt'. "Ik moet daar eigenlijk een beetje om lachen", zegt Jannienne. "Ik denk dat het goed is dat klinieken bij de opname van patiënten zich ook eens tot familie richten. Om te vragen hoe iemand echt is."</p>
