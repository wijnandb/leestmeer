---
layout: post
title: "Jakobsen eist met formidabele sprint nationale titel op in Ede"
date: Sun, 30 Jun 2019 17:12:27 +0200
categories: 
- sport 
- wielrennen 
externe_link: "https://nos.nl/l/2291359"
feature_image: "https://nos.nl/data/image/2019/06/30/560212/1008x567.jpg"
---

<p>Fabio Jakobsen rijdt de rest van dit seizoen in de rood-wit-blauwe trui. Op de NK wielrennen in Ede sprintte hij naar de overwinning.</p>
<p>De renner van Deceuninck-QuickStep was vrijwel de gehele wedstrijd onzichtbaar, maar legde in de laatste honderd meter met een formidabele sprint alles en iedereen zijn wil op.</p>
<p>In en rond Ede kreeg het peloton negen nagenoeg vlakke omlopen van 25,2 kilometer voorgeschoteld. Na 223,4 kilometer koers liep de laatste vierhonderd meter in Ede iets omhoog. Een kolfje naar de hand van sprinters zoals Fabio Jakobsen en Cees Bol, temeer daar beoogde concurrenten als Dylan Groenewegen en Mathieu van der Poel op het app√®l ontbraken.</p>
<h2>Vroege vlucht</h2>
<p>Negen renners vormden de vroege vlucht. Koen Bouwman, Jos van Emden (beiden Jumbo-Visma), Elmar Reinders, Oscar Riesebeek (beiden Roompot-Charles), Arne Peters (Alecto), Thijs de Lange (Metec-TKH), Wesley Kreder (Wanty), Adriaan Janssen (MonkeyTown), en Luuc Bugter (Beat) kregen maximaal negen minuten.</p>
<p>Verschillende ploegen waren niet vertegenwoordigd in de kopgroep. Vlasman Cycling Team, met de snelle Wim Stroetinga, en Team Sunweb met sprintrevelatie Cees Bol, bijvoorbeeld. Zij namen daarom verantwoordelijkheid in het peloton.</p>
<p>Langzaam maar zeker slonk de voorsprong van de koplopers. Op anderhalve kilometer werd de laatste vluchter, Elmar Reinders, als ook opgeslokt.</p>
<h2>Sprinten in Ede</h2>
<p>Jumbo-Visma zette vervolgens vol in op Danny van Poppel voor een massasprint. Van Poppel kon het werk van zijn ploeggenoten echter niet afmaken. Hij ging te vroeg de sprint aan en het was Jakobsen, die al tweemaal Nederlands kampioen bij de beloften werd, die daarvan profiteerde.</p>
<p>Jakobsen, die zonder ploeggenoten aan de start stond, won met een fietslengte verschil. Het was de eerste nationale titel voor Jakobsen bij de profs.</p>
<h2>Van Poppel</h2>
<p>Van Poppel werd kort na afloop van het NK uit de uitslag geschrapt. Hij zou volgens de jury Ramon Sinkeldam gehinderd hebben in de massasprint. Moreno Hofland werd daarom tweede en Bas van der Kooij schoof door naar het podium.</p>
