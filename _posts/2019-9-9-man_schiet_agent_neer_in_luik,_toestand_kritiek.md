---
layout: post
title: "Man schiet agent neer in Luik, toestand kritiek"
date: Mon, 09 Sep 2019 10:18:26 +0200
category: buitenland
externe_link: "http://feeds.nos.nl/~r/nosnieuwsbuitenland/~3/R-zDSWIhhXk/2300944"
feature_image: "https://nos.nl/data/image/2019/09/09/576039/1008x567.jpg"
---

<p>In Luik is een politieman door een onbekende man beschoten. Volgens de politie is de agent daarbij levensgevaarlijk gewond geraakt.</p>
<p>Op Twitter bevestigt de Luikse burgemeester Willy Demeyer dat de agent in kritieke toestand verkeert. "Op deze dag wil ik hulde brengen aan de moed en toewijding van degenen die de mensen van Luik beschermen", aldus Demeyer.</p>
<p>Regionale media melden dat de agent vanochtend samen met een collega een auto wilde controleren die verkeerd stond geparkeerd.</p>
<p>De man in de auto trok zijn pistool en schoot op de agenten, waarbij een van hen een kogel in zijn hoofd kreeg. De agent zou inmiddels hersendood zijn. De schutter is door de andere agent doodgeschoten. Hij zou een bekende zijn van de politie.</p>
<p>Tegenover persbureau AFP laten de Belgische autoriteiten weten vooralsnog niet uit te gaan van een terroristisch motief. Het incident was in de Luikse deelgemeente Jupille-sur-Meuse, in het noordoosten van de Waalse stad.</p>
<p>Vorig jaar werden in Luik twee politieagenten en een 22-jarige voorbijganger doodgeschoten door een gevangene met verlof. Het Belgische OM betitelde die aanslag als een terroristische daad. De man zou in de gevangenis zijn geradicaliseerd.</p><img src="http://feeds.feedburner.com/~r/nosnieuwsbuitenland/~4/R-zDSWIhhXk" height="1" width="1" alt=""/>
