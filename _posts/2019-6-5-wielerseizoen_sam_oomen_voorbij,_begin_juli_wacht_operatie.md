---
layout: post
title: "Wielerseizoen Sam Oomen voorbij, begin juli wacht operatie"
date: Wed, 05 Jun 2019 12:44:10 +0200
category: sport
externe_link: "https://nos.nl/l/2287725"
feature_image: "https://nos.nl/data/image/2019/06/05/554777/1008x567.jpg"
---

<p>Sam Oomen komt dit wielerseizoen niet meer in actie. De 23-jarige renner van Team Sunweb kampt met een vernauwde liesslagader. Op 11 juli wordt hij geopereerd.</p>
<p>"Net voor de Giro is het gevonden", vertelt Oomen. "Aan het einde van vorig jaar had ik er al last van. Ik voelde dat het geen verzuring was. Daar kan je doorheen trappen, hier kon ik helemaal niks mee..."</p>
<p>In de Tirreno-Adriatico had hij er weer last van, maar werd hij uiteindelijk nog wel negende. "Op sleutelmomenten in de wedstrijd, wanneer er piekwattages geleverd moeten worden, ging het fout."</p>
<p>Vlak voor de start van Giro d'Italia werd bekend dat de vernauwde liesslagader het probleem was. Toch besloot Oomen om naar Italië te gaan. "In de Tirreno kon ik lang bij Tom (Dumoulin red.) blijven en eindigde ik zelf nog in de top tien. Ook met dit probleem kan ik redelijk in de rondte rijden, ik kon alleen niet zelf het verschil maken."</p>
<p>"Een 200.000 kilometer onderhoudsbeurt," noemt Oomen het. De talentvolle klimmer ging op zoek naar informatie over zijn blessure en kwam uit bij andere renners die er last van hadden. Zo hebben Annemiek van Vleuten, Steven Kruijswijk en Laurens ten Dam de operatie ondergaan. "Daar haal ik zeker vertrouwen uit. Hun beste prestaties lieten ze zien na de operatie."</p>
<p>De ingreep, waarbij een ader uit het bovenbeen naar de lies wordt verplaatst, is risicovol. "Ik heb geen seconde overwogen om het niet te doen. Al mijn passie en energie haal ik uit het wielrennen. Ik wil er alles uit halen wat er in zit en de best mogelijke wielrenner worden."</p>
<h2>Revalideren</h2>
<p>In eerste instantie zou Oomen deze week worden geopereerd, maar door de valpartij in de Giro werd de ingreep uitgesteld. Oomen is op dit moment aan het revalideren van de val. Hij ging in de veertiende etappe van de Giro d'Italia onderuit en moest de strijd staken. Al snel werd er aan een eventuele deelname aan de Tour de France gedacht, maar dat idee kon snel de ijskast in.</p>
<p>Na röntgenfoto's bleek dat Oomen zijn heup heeft gebroken.</p>
