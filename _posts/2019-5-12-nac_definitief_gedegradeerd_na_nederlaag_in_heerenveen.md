---
layout: post
title: "NAC definitief gedegradeerd na nederlaag in Heerenveen"
date: Sun, 12 May 2019 16:33:44 +0200
categories: 
- sport 
- voetbal 
externe_link: "https://nos.nl/l/2284266"
feature_image: "https://nos.nl/data/image/2019/05/12/549449/1008x567.jpg"
---

<p>NAC keert na twee seizoenen in de eredivisie terug naar de eerste divisie. De ploeg uit Breda zag zondag het laatste beetje hoop op het ontlopen van directe degradatie verdampen. Op bezoek bij sc Heerenveen leed NAC een 2-1 nederlaag.</p>
<p>De Bredanaars wisten vooraf dat puntenverlies in de laatste twee wedstrijden fataal zou zijn. Alleen twee overwinningen konden NAC nog behoeden voor directe degradatie. Dan was de club ook nog afhankelijk van nummer zeventien Excelsior, dat zijn laatste twee wedstrijden zou moeten verliezen.</p>
<p>Het duurde lang voordat NAC leek te beseffen dat het streed voor de laatste kans. Voor rust was er weinig te beleven in het Abe Lenstra Stadion. De bezoekers meldden zich pas na een half uur wat vaker op de helft van Heerenveen, maar tot veel grote kansen leidde dat niet.</p>
<h2>Doelpunten na rust</h2>
<p>Meteen na rust was de ploeg van Ruud Brood dicht bij de openingstreffer. Giovanni Korte kreeg de bal op een presenteerblaadje van Mikhail Rosheuvel, maar schoot uit zeer kansrijke positie naast. Tien minuten later was de aanvaller van NAC opnieuw in de buurt van een doelpunt. Zijn poging belandde in de handen van Heerenveen-doelman Warner Hahn.</p>
<p>Korte moest zijn gemiste kansen een half uur voor het einde bekopen met een wissel, ten faveure van Mitchell te Vrede. De clubtopscorer van NAC moest in de slotfase zorgen voor het broodnodige doelpunt.</p>
<p>In plaats daarvan was het Heerenveen dat de score opende. Sam Lammers kreeg alle tijd om de bal vanaf de rand van het strafschopgebied achter Benjamin van Leer te schieten. Arbiter Dennis Higler ging nog even naar de beelden kijken vanwege vermeend buitenspel, maar constateerde dat het een zuiver doelpunt was.</p>
<h2>Hoop</h2>
<p>Tien minuten voor tijd bood Menno Koch de fans uit Breda weer wat perspectief. De aanvoerder van NAC kopte de bal binnen uit een corner. Maar waar de Bredanaars vervolgens aandrongen en nog een aantal mogelijkheden kregen, maakte Heerenveen in de negentigste minuut aan alle hoop een einde. Mitchell van Bergen tekende voor de 2-1.</p>
<p>Daarmee is NAC volgend seizoen veroordeeld tot de eerste divisie. De ploeg speelt woensdag thuis tegen PEC Zwolle zijn voorlopig laatste duel op het hoogste niveau. Heerenveen neemt het in de laatste wedstrijd nog op tegen FC Utrecht, maar is kansloos voor de play-offs om Europees voetbal.</p>
