---
layout: post
title: "Aangifte Den Bosch om lek over songfestival"
date: Fri, 05 Jul 2019 21:21:19 +0200
category: binnenland
externe_link: "https://www.telegraaf.nl/nieuws/1255936653/aangifte-den-bosch-om-lek-over-songfestival"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/209496fa-9f5c-11e9-92d9-02c309bc01c1.jpg"
---

<p class="intro">De burgemeester van Den Bosch heeft aangifte gedaan omdat er informatie is gelekt uit een besloten raadsvergadering over het organiseren van het songfestival.</p> <p>Burgemeester Jack Mikkers heeft dat bevestigd na berichtgeving door het Brabants Dagblad.</p><p>Op een besloten raadsvergadering werd dinsdag besloten of Den Bosch zich kandidaat moet stellen voor het organiseren van het Eurovisiesongfestival 2020. Besloten werd om de afspraken die toen zijn gemaakt pas op 10 juli openbaar te maken. Dat is het moment dat het bidbook uiterlijk ingeleverd dient te worden.</p><p>Het Brabants Dagblad meldde woensdag op basis van „betrouwbare bronnen” echter dat de PVV en GroenLinks tegen de komst van het songfestival hadden gestemd. „Het feit dat informatie uit de geheime raadsvergadering in de openbaarheid is gebracht is een zeer kwalijke en betreurenswaardige zaak”, aldus de gemeente.</p><p>Mikkers stuurde donderdag een mail naar de raadsleden met de oproep aan degene die gelekt heeft zich binnen 24 uur te melden en uitleg te geven. Maar ook dat mailtje, inclusief het tijdstip waarop het is verzonden, kwam bij de media terecht. „Voor burgemeester Mikkers is deze gang van zaken onacceptabel en hij heeft daarom vanmiddag direct aangifte gedaan”, laat de gemeente weten.</p><p>Het is niet de eerste keer dat in de Bossche politiek informatie wordt gelekt. In 2017 gebeurde dat bij de burgemeestersbenoeming. Destijds meldde het Brabants Dagblad (BD) dat Mikkers tweede keus was als opvolger van Ton Rombouts.</p>
