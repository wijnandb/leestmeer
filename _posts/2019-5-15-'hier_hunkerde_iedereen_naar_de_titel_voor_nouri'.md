---
layout: post
title: "'Hier hunkerde iedereen naar: de titel voor Nouri'"
date: Wed, 15 May 2019 22:15:30 +0200
category: sport
externe_link: "https://nos.nl/l/2284833"
feature_image: "https://nos.nl/data/image/2019/05/15/550252/1008x567.jpg"
---

<p>Het was de 34ste landstitel voor Ajax, opgedragen aan Abdelhak Nouri. "Deze is voor jou", twitterde Ajax na het veiligstellen van het kampioenschap bij De Graafschap. </p>
<p>"Het duurde een hele tijd voordat het eindelijk zo was", zei Donny van de Beek, boezemvriend van Nouri. "Het is nu zo. Ik ben heel blij. Deze titel is voor hem. Ik ben blij voor de hele club. Hier hunkerde iedereen naar. We zijn trots. Mijn eerste titel en voor veel anderen ook."</p>
<p>Ook voor de 35-jarige routinier Klaas-Jan Huntelaar was het de eerste titel. "Ik heb eerder een paar momenten de kans gehad, maar toen lukte het net niet. Maar uiteindelijk zie je dat de aanhouder wint", aldus Huntelaar. </p>
<p>"Een heel mooi seizoen", gaat Huntelaar verder. "Dit is de leukste groep die ik in mijn carrière heb meegemaakt. Fantastisch. Open gasten. Iedereen gunt het elkaar."</p>
<p>Een andere routinier, Lasse Schöne (32), was er in 2013 en 2014 ook al bij. "Dit gun je de jongens", zegt Schöne. "Een bekroning op een fantastisch seizoen."</p>
<p>Ajax dreigt meerdere spelers te verliezen, maar Schöne hoopt dat het team zoveel mogelijk bij elkaar blijft. "Genoeg voorbeelden van spelers die stappen hebben gemaakt", zegt de Deen. "Laten we hopen dat er genoeg blijven."</p>
<p>De kampioenswedstrijd tegen De Graafschap was in ieder geval de laatste wedstrijd van Frenkie de Jong voor Ajax. Hij vierde na afloop uiteraard de titel, maar de echte euforie was er niet, zo erkende de 22-jarige middenvelder.</p>
<p>"We zijn natuurlijk heel blij, maar we waren vorige week natuurlijk al soort van kampioen, dus de echte ontlading is er niet", aldus De Jong.</p>
<p>Ook voor De Jong is de 34ste titel vooral de titel voor Nouri. Niet voor niets hadden de Ajacieden shirts aan met 34 op de rug en een beeld van Nouri op de mouw. "Helemaal terecht", zegt De Jong.</p>
<p>"Ik gun het heel veel mensen; de hele selectie, de trainer, Appie en zijn familie, alle mensen die bij Ajax zijn betrokken", aldus De Jong.</p>
