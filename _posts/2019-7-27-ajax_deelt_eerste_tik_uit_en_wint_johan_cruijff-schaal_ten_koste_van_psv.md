---
layout: post
title: "Ajax deelt eerste tik uit en wint Johan Cruijff-schaal ten koste van PSV"
date: Sat, 27 Jul 2019 19:55:20 +0200
categories: 
- sport 
- voetbal 
externe_link: "https://nos.nl/l/2295404"
feature_image: "https://nos.nl/data/image/2019/07/27/566669/1008x567.jpg"
---

<p>Ajax heeft voor de negende keer in de clubgeschiedenis de Johan Cruijff-schaal gewonnen. De landskampioen en bekerwinnaar won in eigen huis met 2-0 van rivaal PSV, dat vorig seizoen als tweede eindigde.</p>
<p>Ajax schoot uit de startblokken en kwam al na 35 seconden op voorsprong. Donny van de Beek werd knap vrijgespeeld door Joël Veltman, waarna de middenvelder de vrijstaande Kasper Dolberg kon vinden, die simpel raak schoot. Nog nooit viel er zo snel een doelpunt in de strijd om de Johan Cruijff-schaal.</p>
<p>Niet veel later miste Dolberg een uitgelezen kans om de score al vroeg te verdubbelen.</p>
<h2>Controle</h2>
<p>PSV, dat op vier plekken gewijzigd was ten opzichte van de wedstrijd tegen FC Basel in de voorronde van de Champions League eerder deze week, moest de controle aan de Amsterdammers laten zonder daarbij veel kansen weg te geven.</p>
<p>Na een half uur meldde PSV zich steeds vaker voor het doel van André Onana; er was een afstandsschot van Cody Gakpo en een kopbal van Sam Lammers. Het nieuwe Amsterdamse verdedigingsduo met Perr Schuurs en aanwinst Lisandro Martínez maakte een sterke indruk achterin.</p>
<p>Na rust was het opnieuw Ajax dat snel doel trof. Na verschillende schoten op het doel van PSV van Van de Beek en Veltman was het uiteindelijk Daley Blind die de bal vanaf de rand van het zestienmetergebied in de kruising schoot.</p>
<p>Het doelpunt werd vervolgens nog bekeken door de VAR omdat Dusan Tadic kort ervoor een overtreding had gemaakt op Olivier Boscagli, maar arbiter Dennis Higler vond dat er niets aan de hand was. Het publiek in het stadion kon voor het eerst zien waar de VAR naar keek.</p>
<h2>Tien man</h2>
<p>Niet veel later moesten de Eindhovenaren met tien man verder. Lammers moest geblesseerd het duel staken en omdat PSV al drie keer gewisseld had, speelde Ajax het laatste half uur met een man meer.</p>
<p>PSV bleef vechten en kreeg via invaller Donyell Malen een uitgelezen kans op de aansluitingstreffer. De aanvaller schoot echter wild over. Aan de andere kant schoot Ajax-debutant Sergiño Dest op de paal.</p>
<p>De landkampioen kwam in de slotfase niet meer in de problemen en mocht in een feestende Johan Cruijff Arena de schaal voor het eerst sinds 2013 in ontvangst nemen.</p>
