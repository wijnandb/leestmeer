---
layout: post
title: "Verstappen na trainingen GP Spanje: 'We moeten flink aan de bak'"
date: Fri, 10 May 2019 18:09:46 +0200
categories: 
- sport 
- autosport 
externe_link: "https://nos.nl/l/2284022"
feature_image: "https://nos.nl/data/image/2019/04/13/543261/1008x567.jpg"
---

<p>Er is nog veel werk te doen voor Red Bull Racing. Tot die conclusie kwam Max Verstappen vrijdag na de eerste trainingen voor de Grand Prix van Spanje. De Nederlander had in eerste training problemen door een olielek, maar maakte in de middaguren toch met een licht positief gevoel de balans op. "We zijn nog niet waar we willen zijn, maar het gat met de top zal zaterdag kleiner zijn."</p>
<p>Spanje is doorgaans de race waar de Formule 1-teams de eerste grote updates aanbrengen aan de bolides. Red Bull en Verstappen hopen het gat met Mercedes en Ferrari te verkleinen, maar daar was vrijdag nog weinig van te merken.</p>
<h2>Optimale werking</h2>
<p>Verstappen gaf in de door Valtteri Bottas (Mercedes) gedomineerde trainingen veel toe. "Jammer dat we in de ochtend veel tijd verspeelden door de problemen, maar al met al was het toch een redelijke dag. We zijn vooral bezig geweest met de nieuwe onderdelen. Het kost tijd om uit te zoeken hoe alles optimaal werkt", sprak de Nederlander na de oefensessies.</p>
<p>Vorig jaar was de seizoenstart van Verstappen moeizaam, maar tekende hij in Spanje (derde) wel voor zijn eerste podiumplaats in 2018. Op het circuit van Barcelona begon toen de inhaalrace voor zijn team. Dit jaar is Verstappen verder. Hij maakte nog geen fouten, maar de Red Bull was de eerste vier races niet snel genoeg om het Mercedes echt lastig te maken.</p>
<h2>Aan de bak</h2>
<p>"Uiteindelijk heb ik genoeg rondjes gereden om de auto te begrijpen. We zijn nog niet snel genoeg. Zeker Mercedes is nog ver weg, maar we hebben de hele avond en nacht om daar iets aan te doen. Zaterdag zal het gat kleiner zijn", zei Verstappen, die vierde staat in het WK-klassement.</p>
<p>In 2016 won Verstappen in Barcelona voor het eerst een grand prix. Om zondag opnieuw een hoofdrol te kunnen spelen, is er volgens hem nog genoeg werk aan de winkel. "Om Mercedes en Ferrari te bedreigen moeten we flink aan de bak."</p>
