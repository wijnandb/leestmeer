---
layout: post
title: "Schade en lichtgewonden door zware onweersbuien en harde wind"
date: Thu, 06 Jun 2019 00:51:12 +0200
category: nieuws
externe_link: "https://nos.nl/l/2287806"
feature_image: "https://nos.nl/data/image/2019/06/06/554891/1008x567.jpg"
---

<p>Flinke onweersbuien en harde windstoten hebben gisteravond laat en vannacht op veel plaatsen tot overlast geleid. Er kwamen schademeldingen binnen uit het hele land, maar vooral de meldkamers van Amsterdam en Noord-Holland Noord hadden het druk. De Veiligheidsregio Drenthe nam daarom meldingen over.</p>
<h2>Regio Amsterdam</h2>
<p>In de regio Amsterdam raakten vijf mensen lichtgewond tijdens de storm. Een van hen werd geraakt door een omvallende boom.</p>
<p>Bij de brandweer in de hoofdstad kwamen vannacht 150 meldingen binnen van storm- en waterschade. Zo waaide er een dak van een huis en stonden meerdere straten blank. De weg tussen Amstelveen en Ouderkerk raakte bezaaid met takken en is de komende uren waarschijnlijk nog dicht.</p>
<p>In Velsen-Noord (Noord-Holland) en Werkhoven (Utrecht) gingen huizen in vlammen op, vermoedelijk na blikseminslag. Bij een van de branden in Velsen-Noord raakte iemand zodanig gewond, dat hij naar het ziekenhuis werd gebracht.</p>
<p>In Velsen brak brand uit in vier huizen door blikseminslag. De bewoners werden geëvacueerd, maar dat ging niet van harte.</p>
<p>Rond de Vinkeveense Plassen is vannacht waarschijnlijk een windhoos ontstaan en is er veel materiële schade, zegt de Veiligheidsregio Utrecht. Volgens Weeronline is in Utrecht een windstoot gemeten van 127 kilometer per uur.</p>
<p>Lokaal viel er wel tot 50 millimeter regen, wat leidde tot ondergelopen wegen en andere wateroverlast. In het westen van het land vielen hagelstenen tot 4 centimeter in doorsnee. Of er daardoor slachtoffers zijn gevallen, is niet bekend.</p>
<p>Ook in Beuningen (Gelderland) brak in een huis brand uit door blikseminslag.</p>
<p>Het KNMI kondigde gisteravond laat voor nagenoeg het hele land code oranje af. Het weerinstituut waarschuwde dat er zware onweersbuien over het land zouden trekken met veel neerslag, hagel en lokaal windstoten van tussen de 75 en 100 kilometer per uur.</p>
<p>Rond 02.00 uur gold de weerswaarschuwing alleen nog voor het noorden van het land. Rond 04.30 uur werden alle waarschuwingen ingetrokken.</p>
<h2>Problemen op spoor en luchthavens</h2>
<p>Op Schiphol lag het werk van het grondpersoneel enige tijd stil door het slechte weer. Acht toestellen van Transavia weken uit naar Rotterdam, België en Duitsland.</p>
<p>Het onweer leidde gisteravond ook tot problemen op het spoor tussen Gorinchem en Leerdam en Delft en Rijswijk. Ook vannacht waren er nog problemen als gevolg van blikseminslagen. Zo werkten de seinen rondom Amersfoort niet goed. Monteurs konden de problemen verhelpen voor het begin van de dienstregeling. De NS maakt vanochtend nog geen melding van storingen.</p>
<p>Op sociale media deelden veel mensen beelden van het noodweer:</p>
