---
layout: post
title: "Sport Kort: Slot begint trainerscarrière bij AZ met zege"
date: Sat, 22 Jun 2019 20:51:00 +0200
category: sport
externe_link: "https://www.telegraaf.nl/sport/559004281/sport-kort-slot-begint-trainerscarriere-bij-az-met-zege"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1b7174ac-952c-11e9-a9c5-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>22.25 uur: Femke Heemskerk is bij de internationale zwemwedstrijden Sette Colli in Rome opnieuw als tweede geëindigd achter Pernille Blume. Na een tweede plaats op vrijdag op de 50 meter vrije slag, moest de 31-jarige zwemster ook op de 100 meter vrij de Deense voor zich dulden. Blume tikte aan in 53,44. Heemskerk zat daar met 53,54 net achter. Kira Toussaint zwom op de 100 meter rugslag eveneens naar zilver. Ze moest na een snelle start met 1.00,01 alleen de Italiaanse Margherita Panziera voor laten gaan. Die won in 59,69.</p><p>21.46 uur: Bokser Artjom Kasparian heeft de tweede ronde bereikt op de Europese Spelen in Minsk. In de klasse tot 81 kilogram versloeg de Nederlander zijn Albanese tegenstander Mikel Cullhaj. Kasparian neemt het dinsdag op tegen de Duitser Abdulrahman Abu Lubdeh. In de klasse rot 75 kilogram heeft Max van der Pas zich geplaatst voor de achtste finales. Hij had een bye in de eerste ronde en won overtuigend met 5-0 van Arsim Etemi uit Noord-Macedonië. In de achtste finales neemt Van der Pas het zondag op tegen de Zweed Adam Chartoi.</p><p>20.53 uur: Tafeltennissers Laurens Tromer en Ewout Oostwouder zijn op de Europese Spelen in de Wit-Russische hoofdstad Minsk in de tweede ronde gestrand. Tromer verloor nipt van de Pool Jakub Dyjas: 4-3 (11-6, 10-12, 11-2, 11-6, 8-11, 8-11, 11-9). Oostwouder kwam er niet aan te pas tegen de Slovaak Yang Wang. Hij verloor in vier games: 4-0 (11-6, 11-6, 11-6, 11-3).</p><p>20.25 uur: AZ heeft de eerste oefenwedstrijd ter voorbereiding op het nieuwe voetbalseizoen gewonnen. De Alkmaarders waren in Dirkshorn met 3-1 te sterk voor Eendracht Aalst uit België. Trainer Arne Slot, de opvolger van de naar FC Utrecht vertrokken John van den Brom, zat voor het eerst als eindverantwoordelijke op de bank. Eendracht Aalst opende na tien minuten spelen de score. Kort voor rust maakte Ferdy Druijf, die vorig seizoen op huurbasis voor NEC speelde, gelijk. In de tweede helft scoorden Albert Gudmundsson (strafschop) en Thomas Ouwejan voor AZ. AZ speelt volgende week zaterdag de volgende oefenwedstrijd. FC Oleksandria uit Oekraïne is dan de tegenstander.</p><p>20.02 uur: Turners Casimir Schmidt en Naomi Visser hebben bij de Nederlandse kampioenschappen turnen de meerkamptitels gewonnen. Schmidt, die in 2013 voor het laatst de nationale titel op de meerkamp behaalde, kwam in Ahoy uit op 84,967 punten. Bart Deurloo, die in 2012, 2014, 2016, 2017 en 2018 de titel opeiste, moest nu met 84,433 punten genoegen nemen met zilver. Jermain Grunberg eindigde met 73,167 punten als derde. Bij de vrouwen kwam Visser tot 54,167 punten en won haar eerste Nederlandse titel op de meerkamp. Lieke Wevers werd met 53,800 punten tweede. Laura de Witt (51,667) pakte brons.</p><p>19.24 uur: FC Emmen heeft Ferhat Görgülü gecontracteerd. De 27-jarige verdediger speelde in Nederland bij Veendam en FC Oss en kwam daarna in Turkije uit voor achtereenvolgens Gençlerbirligi, Karabükspor en Giresunspor. Görgülü ondertekende een contract voor twee jaar met een optie voor nog een seizoen. FC Emmen versterkte zich eerder deze transferperiode met rechterverdediger Desevio Payne, linkerverdediger Jan-Niklas Beste, spits Marko Kolar en doelman Matthias Hamrol.</p><p>18.45 uur: Judoka Sanne Verhagen heeft haar optreden op de Europese Spelen in Minsk niet kunnen bekronen met een medaille. De 26-jarige Brabantse verloor de strijd om brons in de klasse tot 57 kilogram van de Portugese Telma Monteiro op waza-ari. Verhagen, in 2014 winnares van het brons op de WK, boekte overwinningen op de Oekraïense Maria Skora en de als tweede geplaatste Israëlische Timna Nelson Levy. Daarna ging ze in de kwartfinale onderuit tegen de Russin Daria Mezjetskaja. In de herkansing was ze met ippon te sterk voor de Spaanse Jaione Equisoain.</p><p>18.05 uur: Wielrenner Ivan Sosa heeft wereldkampioen Alejandro Valverde afgehouden van zijn tweede zege in de Route d’Occitanie, voorheen de Route du Sud. De Colombiaan van Team Ineos klopte de 39-jarige Spanjaard in de sprint op Hospice de France. Rigoberto Uran werd op drie seconden achterstand derde. De derde etappe was zwaar met de beklimming van de Hourquette d’Ancizan, de Port de Balès en de klim naar Hospice de France. Uran reageerde op de slotklim op de demarrage van Sosa. Valverde moest even passen, maar slot even later toch aan. In de sprint bleek de Colombiaan van Ineos de snelste. In het algemeen klassement heeft Valverde 8 seconden voorsprong op Sosa en 17 seconden op Uran. De Route d’Occitanie eindigt zondag met een relatief vlakke etappe</p><p>18.00 uur: Tennisster Demi Schuurs en haar Duitse dubbelpartner Anna-Lena Grönefeld hebben op het grastoernooi in Birmingham de finale gehaald. Het als vierde geplaatste koppel kreeg een vrije doorgang naar de finale omdat tegenstandsters Ashleigh Bary en Julia Görges zich terugtrokken. Barty en Görges nemen het zondag tegen elkaar op in de enkelfinale in Birmingham. In de finale treffen Schuurs en Grönefeld de als tweede geplaatste Su-Wei Hsieh uit Taiwan en de Tsjechische Barbora Strycova. Zij wonnen met 6-0, 6-3 van Jelena Ostapenko en Galina Voskoboeva.</p><p>17.09 uur: Rodrigo Betancur speelt ook de komende seizoenen voor Juventus. De 21-jarige Uruguayaanse middenvelder verlengde zijn contract bij de Italiaanse landskampioen zaterdag tot de zomer van 2024. Juventus nam Betancur ruim twee jaar geleden voor een kleine 10 miljoen euro over van het Argentijnse Boca Juniors. Met ’Juve’ behaalde Betancur twee landstitels.</p><p>16.37 uur: Eusebio Di Francesco gaat opnieuw in Italië aan de slag. De 49-jarige oud-international is aangesteld als trainer van Sampdoria. Di Francesco ondertekende een driejarig contract. Di Francesco was voor het laatst werkzaam bij AS Roma, waar hij in maart wegens teleurstellende resultaten moest vertrekken. Eerder werkte Di Francesco als coach onder meer bij Lecce en Sassuolo.</p><p>16.26 uur: De Nederlandse boogschutters hebben zilver overgehouden aan de Europese Spelen in Minsk. Het Nederlandse trio Sjef van den Berg, Jan van Tongeren en Steve Wijler verloor in de finale van de olympische discipline recurve van Frankrijk.</p><p>10.57 uur PEC Zwolle heeft Michael Zetterer aan de selectie toegevoegd. De 23-jarige doelman wordt voor twee seizoenen gehuurd van Werder Bremen en is zaterdag present bij de eerste training van de Blauwvingers.</p><p>09.55 uur Elaine Thompson en Shelly-Ann Fraser-Pryce hebben op de zogeheten trials van Jamaica de snelste 100 meter van dit jaar gelopen. Regerend olympisch kampioene Thompson won in 10,73. De fotofinish was nodig om Fraser-Pryce aan te wijzen als de nummer twee.</p><p>09.53 uur Golfster Anne van Dam heeft ternauwernood de cut gehaald in het Women’s PGA Championship en mag daarom ook dit weekeinde meedoen in het derde major van het jaar.</p><p>07:35 uur Zwemmer Maarten Brzoskowski heeft bij de Open Nederlandse kampioenschappen in Amersfoort aan de limiet op de 200 meter vrije slag voldaan om te mogen deelnemen aan de WK langebaan in het Zuid-Koreaanse Gwangju.</p>
