---
layout: post
title: "Van der Vaart analyseert: 'Engeland vaak los zand, nu een echt team'"
date: Thu, 06 Jun 2019 14:35:48 +0200
category: sport
externe_link: "https://nos.nl/l/2287866"
feature_image: "https://nos.nl/data/image/2019/06/06/554990/1008x567.jpg"
---

<p>Voor het eerst in 28 jaar haalde Engeland vorig jaar zomer de halve finales van het WK, in Rusland. En na zeges op grootmachten Spanje en Kroatië horen de Engelsen nu ook bij de beste vier van de Nations League. Om uitzicht te houden op de hoofdprijs van dat toernooi, moet de ploeg van Gareth Southgate donderdagavond afrekenen met Oranje in de halve finales. </p>
<p>Is Engeland echt zo goed als de ploeg lijkt? We vragen het aan NOS-commentator Arno Vermeulen en oud-international Rafael van der Vaart.</p>
<p>"Ze zijn wel flink verbeterd ten opzichte van het WK", vindt Van der Vaart. "Individueel hebben ze altijd kwaliteit gehad, maar Southgate heeft er ook een echt team van gemaakt. Vroeger was het vaak los zand, nu lijkt het erop dat de spelers elkaar echt leuk vinden. Een beetje zoals bij Nederland."</p>
<p>Vermeulen is het met Van der Vaart eens: "Ik kan me voorstellen dat je van de namen niet achterover slaat. Maar ik vind Engeland echt sterk. Bondscoach Southgate is stiekem aan het verjongen en het lijkt erop dat de jonkies die hij inpast, het elftal telkens ietsje beter maken. Neem Trent Alexander-Arnold, de rechtsback van Liverpool. Die wordt beter dan Kyle Walker, als hij het niet al is. Ze kunnen echt wel een paar jaar mee."</p>
<p>"Dele Alli was matig in de Champions League-finale en speelt eigenlijk sowieso een zwak seizoen", vervolgt Vermeulen. "Maar bij Engeland speelde hij juist heel goed. Van Jadon Sancho (van Borussia Dortmund,red.) weet ik eigenlijk niet zoveel, maar hij is wel het aanstormende talent. En Jordan Henderson wordt enorm onderschat. Dat is wel gewoon de aanvoerder van de Champions League-winnaar."</p>
<h2>Scouts Oranje hebben oogje op Rice</h2>
<p>Een opvallende naam bij de Engelsen is die van de 20-jarige Declan Rice. De middenvelder van West Ham United speelde drie vriendschappelijke interlands voor Ierland, maar koos uiteindelijk toch voor Engeland. Tot afgrijzen van de Ieren, maar tot vreugde van bondscoach Southgate. En nu komt hij misschien wel tegenover Frenkie de Jong te staan.</p>
<p>Vermeulen: "Southgate speelde meestal met Eric Dier als verdedigende middenvelder, maar Rice schijnt een veel completere speler te zijn. Geloof me, de scouts van Oranje hebben Rice heel goed bekeken."</p>
<p>"Op het WK speelden ze niet aantrekkelijk, heel erg gericht op het resultaat. Ik verwacht eerlijk gezegd nu ook geen spektakel", blikt Vermeulen vooruit. "Nederland won in 1988 z'n enige prijs, voor de Engelsen is dat 1966 (de wereldtitel, red). Niemand gooit zomaar de kans weg op een titel."</p>
<p>Van der Vaart: "Dit is wel de Nations League, hè. Het gaat wel ergens om, maar er zit absoluut niet de druk op van een EK of een WK. En dus verwacht ik eigenlijk wel een open wedstrijd, dat zag je in de vorige wedstrijden ook."</p>
<p>"Ik ben benieuwd wat er gaat gebeuren", vervolgt Van der Vaart. "Nederland zal met Depay en Babel graag vanuit de omschakeling willen spelen. Met Frenkie de Jong kun je ook op balbezit spelen."</p>
<p>Op de vraag naar wie het meest wordt uitgekeken, hebben Vermeulen en Van der Vaart geen eenduidig antwoord. </p>
<p>Van der Vaart: "Raheem Sterling. Die was dit jaar zo goed bij Manchester City. Zo'n kleine, snelle rat die overal tussendoor glipt. Daar gaat Nederland nog wel de handen aan vol hebben."</p>
<p>Vermeulen: "Uiteindelijk draait het toch om Harry Kane. De Champions League-finale kwam te vroeg, maar bij Engeland is hij zo belangrijk. In de laatste wedstrijden was hij bij vrijwel alle treffers betrokken, als afmaker, als aanspeelpunt en als passer."</p>
<p>Maar, het slotwoord is aan Van der Vaart, mist Engeland niet gewoon een creatieve linkspoot?</p>
<p>"Ja, natuurlijk. Maar die zijn er niet zoveel meer, het is echt een uitstervend ras. Maar nu je het zegt, volgens mij beschikt Engeland helemaal niet over een creatieve speler op het middenveld. Op dat vlak heeft Nederland misschien een streepje voor."</p>
