---
layout: post
title: "De Gendt na majestueuze zege: 'Ik had wonderbenen vandaag'"
date: Sat, 13 Jul 2019 18:32:27 +0200
categories: 
- sport 
- wielrennen 
externe_link: "https://nos.nl/l/2293357"
feature_image: "https://nos.nl/data/image/2019/07/13/563284/1008x567.jpg"
---

<p>Thomas De Gendt won zaterdagmiddag op indrukwekkende wijze de achtste etappe van de Tour de France. De Belg koos al vroeg de aanval en kwam na maar liefst zeven beklimmingen, waarvan vijf van de tweede categorie, solo aan. "Dit is mijn mooiste overwinning. Ik had een hele goede dag, echt wonderbenen."</p>
<p>De Gendt ontsnapte samen met Niki Terpstra en Benjamin King uit het peloton en het drietal kreeg niet veel later gezelschap van Alessandro De Marchi. "Op zo'n parcours heb je ook niet veel man nodig. Je moet vooral rijden door bergop zo'n tempo te maken, dat ze in het peloton dat net niet kunnen volgen zonder hun sprinter te lossen."</p>
<p>Die strategie werkte perfect. "Uiteindelijk was het zwaar genoeg om alle topsprinters te lossen en wie gaat er dan nog rijden?" Terpstra en King konden het tempo van De Gendt niet volgen en ook De Marchi moest uiteindelijk passen.</p>
<p>Het werd nog spannend toen de Fransen Julian Alaphilippe - die de gele trui zou pakken- en Thibaut Pinot op jacht gingen naar De Gendt, maar de Belg hield stand. "Dan moet je benen hebben om het tot het einde uit te zingen en gelukkig was ik vandaag beresterk."</p>
<h2>Terpstra vandaag niet sterk genoeg</h2>
<p>Terpstra moest op de vijfde beklimming van de dag lossen. "Ik dacht dat er kans zou zijn waarop een ontsnapping het zou volhouden. Dat is ook zo, want De Gendt wint, maar ik hield het niet vol."</p>
<p>"Er zaten twee zware beklimmingen achter elkaar in. Die moest ik proberen te overleven en dat lukte niet. Toen was het voorbij voor mij. Het was echt zwaar, een heel pittige etappe."</p>
<p>"Ik had me de eerste week rustig gehouden om vandaag mee te kunnen, maar ik was gewoon niet goed genoeg. Het was ook iets pittiger dan ik dacht", erkende de Noord-Hollander, van wie we nog meer gaan zien deze Tour. "Er zijn nog een paar dagen waarop ik het weer ga proberen. Ik ben hier voor de aanval."</p>
<p>Hoewel hij zelf tekort kwam, was Terpstra blij dat De Gendt stand had gehouden. "Bijzonder knap. Hij reed superhard en hij is een echte specialist. Mooi dat de aanvaller wint."</p>
<p>Bekijk in de carrousel hieronder de interviews met Bauke Mollema, Steven Kruijswijk en Wout Poels:</p>
