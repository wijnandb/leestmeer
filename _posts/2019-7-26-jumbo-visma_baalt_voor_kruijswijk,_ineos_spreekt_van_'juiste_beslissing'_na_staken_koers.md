---
layout: post
title: "Jumbo-Visma baalt voor Kruijswijk, Ineos spreekt van 'juiste beslissing' na staken koers"
date: Fri, 26 Jul 2019 19:39:47 +0200
categories: 
- sport 
- wielrennen 
externe_link: "https://nos.nl/l/2295239"
feature_image: "https://nos.nl/data/image/2019/07/26/566402/1008x567.jpg"
---

<p>Steven Kruijswijk was hard op weg goede zaken te doen in het algemeen klassement van de Tour de France, toen het slechte weer en een onbegaanbaar wegdek een einde maakten aan de tweede Alpenetappe. De modderstromen noopten de jury van de Tour de etappe te staken.</p>
<p>Julian Alaphilippe was op dat moment zijn gele trui in de afdaling van de Col d'Iseran aan het verliezen en Egan Bernal pakte juist tijd op al zijn concurrenten. Daartussenin reed Kruijswijk, met Geraint Thomas en Emanuel Buchmann.</p>
<p>"De koers was opengebroken, we waren goed op weg. Ik reed vol, maar niet voluit in de wetenschap dat er nog een berg aankwam", aldus Kruijswijk, die wel alle begrip heeft voor het besluit. "Het was de enige en juiste beslissing. Doorfietsen was geen optie."</p>
<p>De kopman van Jumbo-Visma kreeg het nieuws te horen tijdens de afdaling van de Col d'Iseran. "Ik hoorde dat er slecht weer was aan de andere kant van de berg. Ik dacht: we krijgen een beetje regen. Maar halverwege hoorde ik dat we gingen stoppen. Toen was er aarzeling. Stoppen? Er was wel enige verwarring."</p>
<p>Ploegleider Merijn Zeeman van Jumbo-Visma stelt dat de Tourorganisatie eerder had moeten communiceren dat de finish bovenop de Iseran zou liggen. "Het was het eerlijkst geweest als de beslissing tien kilometer voor de top was genomen", aldus Zeeman.</p>
<p>"Op een gegeven moment stuurden verzorgers foto's en filmpjes van de situatie. Het was ondergelopen met water en modder. Toen zei ik al: ik ben benieuwd wat er nu gaat gebeuren. Achteraf hadden ze moeten communiceren: de finish ligt bovenop de streep."</p>
<p>Volgens Zeemans collega Grischa Niermann zou Kruijswijk dan niet zijn benen deels gespaard hebben bij de beklimming. "We wisten welke slotklim er nog kwam, dus we wilden temporiseren. Als Stevie vol de Iseran op was gereden, had hij misschien wel met Bernal mee kunnen gaan."</p>
<h2>'Stoppen vanwege het risico'</h2>
<p>Voor Tourdirecteur Christian Prudhomme was het kraakhelder dat de etappe gestaakt moest worden. "We wilden met spoed stoppen vanwege het risico. Zodra we wisten van de aardverschuiving, zeiden we: 'we staken de koers'."</p>
<p>Bekijk in onderstaande video hoe de koers gestopt werd en de slechte omstandigheden op de route:</p>
<p>"Niemand doet het expres. De ASO (Tourorganisatie, red.) doet er alles aan om de finish bij de finish te hebben", beseft Niermann tegelijkertijd, die het volkomen eens is met de beslissing. "Maar wij waren op weg naar een memorabele dag. Helaas."</p>
<h2>'Absoluut juiste beslissing'</h2>
<p>Dave Brailsford, manager van Ineos (de ploeg van Thomas en nieuwe geletruidrager Bernal), verklaarde op zijn beurt dat de ASO "absoluut de juiste beslissing" had genomen.</p>
<p>"Je moet denken aan de veiligheid van de renners en ploegen, dat is veel belangrijker dan het wedstrijdverloop. Complimenten voor de ASO. Als ze langer hadden gewacht, waren de renners in een gebied met aardverschuivingen gekomen."</p>
<p>Ineos-ploegleieder Servais Knaven: "Aan de ene kant ben ik blij dat Egan het geel heeft, maar het is jammer dat hij niet meer tijd heeft kunnen pakken. De renners waren er klaar voor een nieuwe tik uit te delen."</p>
<p>Bekijk in onderstaande video de samenvatting van de negentiende etappe.</p>
