---
layout: post
title: "Van Aert verrast met sprintzege, Pinot en Fuglsang verliezen tijd"
date: Mon, 15 Jul 2019 17:14:33 +0200
category: sport
externe_link: "https://nos.nl/l/2293600"
feature_image: "https://nos.nl/data/image/2019/07/15/563699/1008x567.jpg"
---

<p>Wout van Aert heeft na een tumultueuze finale de tiende etappe van de Tour de France gewonnen. De rit naar Albi leek uit te draaien op een traditionele massasprint, maar op ruim dertig kilometer werd het peloton door harde wind uit elkaar getrokken.</p>
<p>Meerdere klassementsrenners kwamen op daardoor op achterstand terecht. Steven Kruijswijk, Geraint Thomas, Egan Bernal en Nairo Quintana zaten in de eerste groep, maar dat gold niet voor Thibaut Pinot, Jakob Fuglsang en Richie Porte.</p>
<p>Zij verloren 1.40 minuut op de andere favorieten. De gele trui blijft om de schouders van Julian Alaphilippe, die in de eerste groep finishte.</p>
<h2>Meerdere kanshebbers missen de slag</h2>
<p>Pinot, Fuglsang en Porte hadden al snel een achterstand van zo'n 40 seconden op het eerste peloton. Dylan Groenewegen, kanshebber voor de ritzege, reed ook in die tweede groep, maar moest lossen toen het tempo in de achtervolging werd verhoogd.</p>
<p>Movistar en Ineos, ploegen wier kopman in de eerste groep reed, hielden het tempo hoog waardoor de tweede groep niet terug wist te keren. Het verschil bedroeg even zestien seconden, maar liep daarna snel op.</p>
<p>Met vier beklimmingen was de etappe van 217,5 kilometer tussen Saint-Flour en Albi niet geheel vlak. Zondag trokken vijftien renners ten aanval die al snel tien minuten voorsprong kregen.</p>
<p>Zo royaal was het peloton vandaag niet voor de zes aanvallers die weg wisten te komen.</p>
<p>Tony Gallopin, Natnael Berhane, Anthony Turgis, Mads Würtz Schmidt, Odd Christian Eiking en Michael Schär vormden de kopgroep van de dag en hadden een maximale voorsprong van zo'n drie minuten.</p>
<p>Niet lang nadat de wind het peloton in meerdere groepen had verscheurd, werden de aanvallers ingerekend en barstte de finale los.</p>
