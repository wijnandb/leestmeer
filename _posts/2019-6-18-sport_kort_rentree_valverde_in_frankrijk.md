---
layout: post
title: "Sport Kort: Rentree Valverde in Frankrijk"
date: Tue, 18 Jun 2019 14:54:00 +0200
category: sport
externe_link: "https://www.telegraaf.nl/sport/1127310472/sport-kort-rentree-valverde-in-frankrijk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b8e5766e-91c8-11e9-bef9-02d1dbdc35d1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>14.50 uur: De Spaanse wielrenner Alejandro Valverde maakt deze week zijn rentree in de Franse rittenkoers Route d'Occitanie, voorheen beter bekend als de Route du Sud. De wereldkampioen stond enkele weken aan de kant na een val in de aanloop naar Luik-Bastenaken-Luik. Valverde verscheen wel aan de start van de Waalse voorjaarsklassieker, maar hij moest daarin opgeven.</p><p>14.29 uur: De Nederlandse volleybalsters zijn de laatste week van de Nations League in Rusland goed begonnen. In Jekaterinenburg werd Thailand eenvoudig aan de kant gezet in drie sets: 25-18, 25-20, 25-16. Lonneke Sloetjes maakte de meeste punten (15). Ook Celeste Plak en Juliët Lohuis waren belangrijk met ieder 11 punten. Bondscoach Jamie Morrison maakt in Rusland weer gebruik van zijn beste speelsters, om de Nations League positief af te sluiten. Eerdere wedstrijden in de landencompetitie greep de Amerikaan nog aan om de aanstormende jeugd een kans te geven ervaring op te doen. Nederland kan zich niet meer plaatsen voor de Final Six. Het speelt nog twee poulewedstrijden, woensdag tegen de Verenigde Staten en donderdag tegen Rusland. Daarna richt Oranje zich op olympische kwalificatie, begin augustus in Italië, en het EK.</p><p>13.28 uur: Trainer Lucien Favre heeft zijn contract bij Borussia Dortmund tussentijds met een jaar verlengd. De 61-jarige Zwitser ligt nu tot de zomer van 2021 vast bij de Duitse club, die afgelopen seizoen als tweede eindigde in de Bundesliga. Voor komend seizoen heeft Dortmund de selectie al versterkt met Nico Schulz, Julian Brandt en Thorgan Hazard, voor gezamenlijk ongeveer 75 miljoen euro.</p><p>13.01 uur: Een week na de recordnederlaag van 8-0 tegen Duitsland moet Estland op zoek naar een nieuwe bondscoach. Martin Reim heeft zijn ontslag ingediend. De rest van de technische staf is solidair met de trainer en stapt ook op. De Estse voetbalbond accepteerde maandagavond in een buitengewone vergadering het ontslag van alle stafleden. „Na de zeer pijnlijke nederlaag is dit een logisch gevolg. Er zou een sfeer ontstaan waarin geen ruimte meer was voor fouten en dat zou het team niet vooruit helpen”, zegt Reim in een verklaring. Sinds 2016 werkte Reim als bondscoach van Estland. Hij won met zijn ploeg 13 van de 36 interlands en is daarmee de meest succesvolle bondscoach van Estland, meldt de bond zelf. Estland en Duitsland zitten bij het Nederlands elftal in kwalificatiepoule C. Op 9 september speelt Oranje in Tallinn tegen Estland.</p><p>12.58 uur: FC Emmen huurt komend seizoen Jan-Niklas Beste van Werder Bremen. De Bundesligaclub hoopt dat de 20-jarige linksback in de Eredivisie veel speelminuten gaat maken. „FC Emmen is een kleine, maar goed georganiseerde club waar Jan-Niklas de kans krijgt om veel te spelen op eredivisieniveau”, zegt technisch directeur Frank Baumann van Bremen. Het is de derde aanwinst voor het nieuwe seizoen bij Emmen. Eerder werd al de Duitse doelman Matthias Hamrol en de Kroatische spits Marko Kolar aangetrokken.</p><p>10.54 uur: Volleybalster Robin de Kruijf is terug bij Oranje voor de laatste week van de Nations League. Bondscoach Jamie Morrison heeft haar bij de groep gehaald als vervangster van Eline Timmerman. Het worden de eerste interlands dit seizoen voor de 28-jarige De Kruijf, die wat rust kreeg na een lang seizoen. Ze verloor vorige maand met haar Italiaanse club Conegliano de finale van de Champions League. Oranje kan de Final Six van het landentoernooi niet meer bereiken.</p>
