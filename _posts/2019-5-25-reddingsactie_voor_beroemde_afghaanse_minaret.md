---
layout: post
title: "Reddingsactie voor beroemde Afghaanse minaret"
date: Sun, 26 May 2019 00:12:20 +0200
category: nieuws
externe_link: "https://nos.nl/l/2286318"
feature_image: "https://nos.nl/data/image/2019/05/26/552546/1008x567.jpg"
---

<p>In Afghanistan proberen 300 hulpverleners te voorkomen dat de eeuwenoude Minaret van Jam instort. Door overstromingen kalft het fundament af waarop de 65 meter hoge toren staat.</p>
<p>De Minaret van Jam was in 2002 het eerste gebouw van het land dat werd opgenomen op de Werelderfgoedlijst van Unesco. De toren werd rond 1190 gebouwd en geldt als een historisch, architectonisch en cultureel hoogtepunt van het land.</p>
<p>De toren werd gebouwd door de Ghowriden, die in de Middeleeuwen een enorm koninkrijk in het gebied hadden. Na de val van het rijk werd de bergstad eeuwenlang vergeten, tot hij halverwege vorige eeuw werd herontdekt.</p>
<h2>Doden</h2>
<p>Afghanistan wordt de afgelopen dagen geteisterd door overstromingen door zware regenval. Daarbij zijn al 24 mensen om het leven gekomen en raakten honderden dakloos.</p>
<p>De minaret wordt bedreigd door een rivier die vlak langs het bouwwerk stroomt. Op recente beelden is te zien dat de voet van de toren in het water staat. De vrijwilligers proberen de stroming van de rivier om te leiden.</p>
