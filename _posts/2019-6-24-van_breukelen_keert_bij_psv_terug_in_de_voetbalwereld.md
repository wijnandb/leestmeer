---
layout: post
title: "Van Breukelen keert bij PSV terug in de voetbalwereld"
date: Mon, 24 Jun 2019 09:02:58 +0200
categories: 
- sport 
- voetbal 
externe_link: "https://nos.nl/l/2290417"
feature_image: "https://nos.nl/data/image/2019/06/24/558828/1008x567.jpg"
---

<p>Hans van Breukelen keert per 1 juli terug als lid van de Raad van Commissarissen van PSV. Die functie gaf hij in 2016 na zes jaar op om technisch directeur te worden bij de KNVB, een baan die hem veel kritiek zou opleveren.</p>
<p>De 62-jarige Van Breukelen gaat bij PSV wederom de portefeuille voetbalzaken beheren. "We zijn blij dat we Hans weer in die rol mogen verwelkomen", zegt president-commissaris Jan Albers. "In een RvC van een voetbalclub wil je graag alle expertisegebieden verenigen. Met de terugkeer van Hans zijn we weer compleet."</p>
<h2>Veel kritiek tijdens KNVB-periode</h2>
<p>Zijn periode als technisch directeur bij de KNVB duurde een jaar. Na alle kritiek nam hij even afstand van het voetbal. Als TD had hij Danny Blind ontslagen en een soap gemaakt van de zoektocht naar een nieuwe bondscoach door zowel Dick Advocaat als Henk ten Cate de baan toe te zeggen.</p>
<p>Het leverde in mei 2017 een gedenkwaardige persconferentie op, waarbij Van Breukelen de hele Nederlandse pers tegen zich had. Daarna trok hij zich terug uit de voetbalwereld.</p>
<p>Als doelman was Van Breukelen tien seizoenen actief voor PSV en won hij in 1988 de Europa Cup I. In datzelfde jaar was de 73-voudig international met Oranje ook de beste bij het EK in Duitsland.</p>
<p>In de RvC van PSV volgt hij Frank Arnesen op. Die vertrok in de loop van vorig seizoen naar Anderlecht.</p>
