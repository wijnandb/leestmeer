---
layout: post
title: "Je reis zoeken, boeken en betalen in één app: 'De reiziger staat centraal'"
date: Tue, 14 May 2019 13:44:59 +0200
category: nieuws
externe_link: "https://nos.nl/l/2284573"
feature_image: "https://nos.nl/data/image/2019/05/14/549857/1008x567.jpg"
---

<p>Een app waarmee je met een druk op de knop alle vervoer tijdens een reis kan zoeken, boeken en betalen. Als het aan het ministerie van Infrastructuur ligt, is Mobility-as-a-Service (MaaS) - zoals het concept wordt genoemd - de toekomst.</p>
<p>Het Kennisinstituut voor Mobiliteitsbeleid (KiM) deed daarom onderzoek naar mogelijke toekomstige gebruikers. Daaruit blijkt dat met name hoogopgeleide jongeren en mensen die meerdere vliegreizen per jaar maken interesse hebben in zo'n app.</p>
<h2>Wat doet de app?</h2>
<p>MaaS helpt mensen met kiezen tussen verschillende mogelijkheden om van A naar B te reizen en bevat informatie over alle vervoerstypen: (deel)auto's, openbaar vervoer, (deel)fietsen en taxi's. Het actuele reisadvies dat de MaaS-app gaat bieden is gebaseerd op persoonlijke voorkeuren van reizigers.</p>
<p>Daarnaast biedt de app ook toegang tot het vervoer. De MaaS-app koppelt de informatie van alle vervoersmiddelen en -diensten. Zo kunnen reizigers tijdens hun reis extra informatie ontvangen, bijvoorbeeld over vertragingen in hun reis en alternatieve reisadviezen.</p>
<p>"Ik vind het belangrijk dat we flexibel zijn: een reiziger moet kunnen variëren tussen de auto, ov en de fiets. Niet de manier waarop je reist, maar de reiziger staat centraal. Zo werken we aan duurzame mobiliteit", zei verkeersminister Van Nieuwenhuizen vorig jaar.</p>
<p>"Jongeren bezitten vaak geen eigen auto en zij kunnen wat makkelijker overweg met de smartphone", legt KiM-onderzoeker Toon Zijlstra uit in het NOS Radio 1 Journaal. "Mensen die reislustig zijn hebben vooral behoefte aan mobiliteit op locatie. Die hebben niet de beschikking over een eigen fiets of auto wanneer ze in een vreemde stad of land zijn." Volgens Zeilstra zijn er wereldwijd al tal van vergelijkbare apps beschikbaar. </p>
<p>Dit Zweedse promotiefilmpje laat zien hoe MaaS-werkt:</p>
<p>In Nederland hebben we een app als 9292, waarmee je van deur tot deur via het openbaar vervoer je reis kunt plannen. Maar Mobility-as-a-Service gaat een stap verder. "Hier gaat het om een volledige integratie van zoeken, boeken en betalen. Dat is bij 9292 niet het geval. En MaaS gaat ook verder dan alleen het openbaar vervoer. Dus je kunt ook denken aan bijvoorbeeld een step, een huurauto of een deelfiets", aldus Zijlstra.</p>
<h2>Leerproces</h2>
<p>Het platform staat in ons land nog maar in de kinderschoenen, maar er is al veel belangstelling voor. "Er zijn veel bedrijven en partijen die graag meedoen. We zijn bezig met het opstarten met zeven pilots om ervaringen op te doen." Die pilots starten in onder meer Amsterdam, Rotterdam en Eindhoven.</p>
<p>Qua techniek is het platform een geleidelijk leerproces. Volgens Zeilstra zullen er geleidelijk aan steeds meer diensten worden toegevoegd aan de app, die vervolgens allemaal op elkaar afgestemd worden. Zowel regionaal als internationaal. </p>
<p>In Nederland gebeurt dat momenteel al op kleinere schaal. "We hebben hier veertien deelfietssystemen. Er worden nu stappen gezet voor een soort uniforme codering waarmee je via een app al die deelfietssystemen kunt gebruiken."</p>
