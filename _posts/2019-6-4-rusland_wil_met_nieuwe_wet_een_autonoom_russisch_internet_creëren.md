---
layout: post
title: "Rusland wil met nieuwe wet een autonoom Russisch internet creëren"
date: Tue, 04 Jun 2019 19:16:53 +0200
category: nieuws
externe_link: "https://nos.nl/l/2287626"
feature_image: "https://nos.nl/data/image/2019/06/04/554640/1008x567.jpg"
---

<p>Rusland wil het eigen internet beschermen tegen aanvallen van de westerse vijand. President Poetin tekende onlangs een wet voor een autonoom internet. Critici menen dat de wet vooral gebruikt zal worden om de oppositie in eigen land te onderdrukken.</p>
<p>Het Russische internet houdt op dit moment geen rekening met landsgrenzen. Informatie wordt op de snelste manier doorgestuurd zonder bemoeienis van overheden of toezichthouders, via de meest efficiënte route. Rusland wil dat nu veranderen en greep krijgen op welke informatie wordt verstuurd en op welke manier. Het wil een bescherming aan de landsgrenzen.</p>
<p>In maart gingen duizenden mensen in Moskou de straat op om te protesteren tegen de nieuwe internetwet. Deze wet moet volgens de officiële lezing Rusland beschermen tegen aanvallen van buiten, maar volgens de tegenstanders wordt de wet vooral gebruikt om de internetvrijheid in Rusland te beperken. </p>
<h2>'Censuurinstrument'</h2>
<p>Een van de organisatoren van deze demonstratie was Alexander Isavnin. Hij verwacht niet dat deze wet Rusland beschermt tegen buitenlandse aanvallen. "Ze kunnen deze regelgeving gaan handhaven, maar dan gaat het Russische internet kapot. Het maakt het niet veiliger en het maakt het niet stabieler. Er zullen dingen kapot gaan. Het kan funest zijn voor de concurrentie tussen aanbieders en leiden tot een monopolie", zegt Isavnin.</p>
<p>"De wet is er vanwege mogelijke Amerikaanse aanvallen. Maar hij zal gebruikt worden om de media te controleren. Om te bepalen wat de mensen in Rusland kunnen zien."</p>
<p>Ook is Isavnin bang dat de wet te ingewikkeld is om voor het bredere publiek te begrijpen. "Het is een hele technische wet. De regering kan nu censuur gaan introduceren. De wet op het blokkeren van content bijvoorbeeld. Die was bedoeld om kinderen te beschermen, maar hij wordt gewoon gebruikt als censuurinstrument."</p>
<h2>Soevereiniteit</h2>
<p>Dennis Broeders is Universitair Hoofddocent Veiligheid en Technologie aan de Universiteit Leiden. "Het internet is ontstaan op een manier die niets te maken heeft met territoriale grenzen zoals wij ze nu kennen", vertelt Broeders. </p>
<p>"Alleen omdat het internet nu zo belangrijk is, omdat het in de haarvaten van onze samenleving zit en in de haarvaten van onze economie, zijn we ervan afhankelijk. Steeds meer landen, en dat zijn niet alleen landen als China en Rusland, hebben zoiets van: hoe past dat dan bij de manier waarop wij de wereld hebben ingedeeld in termen van staten? En dan is het dus de vraag van: wat ga je doen?"</p>
<p>Volgens Broeders is de wet vooral een manier van Rusland om de soevereiniteit van het land te laten zien. "Tegen hele praktische dreigingen doet het niet zoveel maar het is natuurlijk wel een manier om te laten zien: Rusland is een soeverein land. Wij creëren ons eigen internet en wij distantiëren ons van Amerikaanse architectuur. Wij creëren iets van onszelf."</p>
<p>Rusland wil dat alle providers het dataverkeer via speciale apparatuur laten lopen. Daardoor wordt al het internetverkeer gecontroleerd. Dat verkeer negeert nu nog de landsgrenzen, maar in de toekomst moet het zoveel mogelijk binnen de eigen grenzen blijven. Zo ontstaat een autonoom Russisch internet. De Russische president Poetin waarschuwt dat Rusland door het westen van het internet kan worden afgesloten, en dat Rusland daarop voorbereid moet zijn, ook al is het het Westen is misschien terughoudend om dat te doen. </p>
