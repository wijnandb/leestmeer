---
layout: post
title: "Ingedeukt bot dwingt Kramer tot waakzaamheid: 'Tijd gaat dringen, het wordt knokken'"
date: Mon, 14 Oct 2019 18:41:23 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/CS8r0eE5ONI/2306126"
feature_image: "https://nos.nl/data/image/2019/10/14/584843/1008x567.jpg"
aantal: 351
unieke: 232
bron: "NOS"
---

<p>Sven Kramer heeft door zijn fietsongeluk afgelopen zaterdag in Inzell een botkneuzing van de rechterknie opgelopen. Dat heeft onderzoek vandaag in het ziekenhuis Gelderse Vallei in Ede uitgewezen. Uit de röntgenfoto's en MRI-scan blijkt verder dat de banden en pezen van het gewricht niet beschadigd zijn, maar dat er wel bloed en vocht in de knie zit.</p>
<p>Kramer zal daarom zeker enige dagen rust moeten houden. Onder de gegeven omstandigheden is dat volgens hem nog een kleine meevaller. "Gezien de impact van het ongeluk had het zeker slechter gekund."</p>
<p>Wat de consequenties op langere termijn zijn, is volgens de negenvoudig wereldkampioen allround nog niet te zeggen. "We moeten van week tot week bekijken hoe het gaat. Het is afwachten of de kwalificatiewedstrijd voor het wereldbekercircuit (1 t/m 3 november, red.) haalbaar is."</p>
<h2>Schaatsseizoen barst 1 november los</h2>
<p>Terwijl hij op de racefiets op weg was naar de ijsbaan in Inzell, waar zijn team Jumbo-Visma momenteel op trainingskamp is, werd de 33-jarige Kramer aangereden door een auto die hem geen voorrang verleende. Zondag keerde hij daarom meteen terug naar Nederland, waarna vandaag onderzoek in het ziekenhuis is gedaan. Inmiddels verblijft Kramer thuis in Heerenveen.</p>
<p>Het schaatsseizoen barst los in het weekeinde van 1 t/m 3 november. Dan vinden in Heerenveen de kwalificatiewedstrijden plaats voor het wereldbekercircuit, dat in het weekeinde van 15 t/m 17 november van start gaat in Minsk. Daarna volgen nog wereldbekerwedstrijden in het Poolse Tomaszow-Mazowiecki (22-24 nov), de Kazachse hoofdstad Nur-Sultan (6-8 dec) en het Japanse Nagano (13-15 dec).</p>
<p>Van 27 t/m 29 december staan de KPN NK afstanden op het programma, het toernooi waar schaatsers plaatsing kunnen afdwingen voor de grote internationale kampioenschappen die later in het seizoen volgen.</p>
<p>Kramer durft op dit moment nog niet te zeggen wanneer hij weer aan wedstrijden kan meedoen. "Hoeveel tijd ik hiermee verlies? Dat zal snel een paar weken zijn. Ik had het gevoel dat ik goed op weg was. De conditie is goed, kracht is goed en mijn rug ging ook best oké. En dan dit, dat is zuur. De tijd gaat dringen, het wordt knokken."</p><img src="http://feeds.feedburner.com/~r/nossportschaatsen/~4/CS8r0eE5ONI" height="1" width="1" alt=""/>
