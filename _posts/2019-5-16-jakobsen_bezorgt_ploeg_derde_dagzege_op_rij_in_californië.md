---
layout: post
title: "Jakobsen bezorgt ploeg derde dagzege op rij in Californië"
date: Thu, 16 May 2019 08:02:21 +0200
category: sport
externe_link: "https://nos.nl/l/2284887"
feature_image: "https://nos.nl/data/image/2019/05/16/550315/1008x567.jpg"
---

<p>Wielrenner Fabio Jakobsen heeft de vierde etappe in de Ronde van Californië op zijn naam geschreven. De Nederlandse sprinter bezorgde daarmee zijn ploeg Deceuninck-QuickStep de derde dagzege op rij, na ritwinsten van Rémi Cavagna en Kasper Asgreen.</p>
<p>In de slotfase van de 214,5 kilometer lange etappe, die van racecircuit Laguna Seca naar Morro Bay voerde, ging de Belg Jasper Philipsen de sprint al vroeg aan. De UAE Team Emirates-rijder dacht ook even te gaan winnen, maar in de laatste meters schoot Jakobsen hem alsnog voorbij. Peter Sagan kwam als derde over de streep.</p>
<p>De 22-jarige Jakbobsen bracht door zijn zege zijn seizoenstotaal op vier. Hij won eerder al de Scheldeprijs en etappes in de Ronde van de Algarve en in de Ronde van Turkije.</p>
<h2>Van Garderen valt</h2>
<p>Op iets meer dan 3 kilometer van de streep vond een valpartij in het peloton plaats waarbij klassementsleider Tejay van Garderen werd opgehouden. De Amerikaan verloor daardoor bijna een minuut en leek zijn gele leiderstrui te moeten afstaan, maar de jury besloot uiteindelijk om hem in dezelfde tijd te klasseren als de rest.</p>
