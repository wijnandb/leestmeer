---
layout: post
title: "Bioscoopfilm Coppelia: een zeldzame combinatie van dans en animatie"
date: Wed, 03 Jul 2019 15:21:05 +0200
category: nieuws
externe_link: "https://nos.nl/l/2291798"
feature_image: "https://nos.nl/data/image/2019/07/03/560876/1008x567.jpg"
---

<p>Vandaag beginnen de opnames voor Coppelia, een bioscoopfilm gebaseerd op het gelijknamige klassieke ballet uit 1870. De film, een internationale coproductie met partners in België, het Verenigd Koninkrijk en Duitsland, is een combinatie tussen ballet en animatie: een vorm die bijna nooit eerder in de bioscoop te zien is geweest.</p>
<h2>Modern verhaal</h2>
<p>De choreografie voor de film wordt gemaakt door de artistiek leider van het Nationale Ballet, Ted Brandsen. Hij maakte in 2008 al een moderne versie van het ballet, en daarop is de speelfilm gebaseerd. Brandsen: "de film is opnieuw een totaal nieuwe creatie met nieuwe muziek en een nieuwe interpretatie van het ballet."</p>
<p>Het oorspronkelijke verhaal uit de 19e eeuw ging over een poppendokter, dokter Coppelius. "In onze versie hebben we het naar de huidige tijd vertaalt: dokter Coppelius is een plastisch chirurg die iedereen belooft mooier, beter en aantrekkelijker te maken."</p>
<p>Volgens Brandsen is het heel anders om een choreografie te maken voor een film, dan voor het toneel. "Het gaat erom wat je ziet op camera, en dat zijn allemaal verschillende shots, geen doorgaande choreografische lijn. Het vraagt heel wat van het improvisatievermogen en aanpassingsvermogen van de dansers."</p>
<h2>Onbestaande personages</h2>
<p>Omdat de film bestaat uit verschillende disciplines - ballet, drama en animatie - is de productie zeer complex. Een internationaal team van designers en animatoren is aangetrokken om de geanimeerde karakters en omgeving vorm te geven. De regie is in handen van maar liefst drie regisseurs, allemaal met hun eigen expertise: dansfilmregisseur Jeff Tudor en de Belgische animatie-experts Steven de Beul en Ben Tesseur.</p>
<p>"De combinatie van techniek maakt het heel complex voor ons", zegt Tesseur. "We brengen de balletwereld, de filmwereld en de animatiewereld samen binnen een abstracte omgeving, want we draaien straks alleen voor een blauw en een groen scherm. Er is dus heel weinig voor de dansers om zich te oriënteren. En dan hebben we ook nog een aantal onbestaande personages die achteraf worden toegevoegd in de animatie."</p>
<p>Tudor: "we proberen dingen die sinds de jaren 40 in Gene Kelly-films voor het laatst gezien zijn, dus het is een heel bijzonder proces."</p>
<p>De hoofdrollen Franz en Zwaan worden vertolkt door solisten van het Nationale Ballet Daniel Camargo en Michaela DePrince. Ook zij merken duidelijk het verschil met dansen op een toneel. "Het is een uitdaging, want het is niet alleen dansen", zegt DePrince.</p>
<p>"Het is meer een gesprek zonder te praten. Wij balletdansers zijn gewend om heel groot te acteren omdat we ook het publiek achterin moeten bereiken. In film is een kleine blik al genoeg om te begrijpen wat iemand wil zeggen."</p>
<h2>Grote namen</h2>
<p>De cast bestaat verder uit grote namen als Igone de Jongh, danser en acteur Jan Kooijman en de Britse balletlegende en tv-persoonlijkheid Darcey Bussell. "Wat me aantrok in het project is de boodschap: de behoefte om onszelf te veranderen, en hoe ons wijs gemaakt wordt dat we iets als plastische chirurgie nodig hebben", aldus Bussell. "Ik vind het geweldig dat we dans gebruiken om een serieuze boodschap als deze over te brengen."</p>
<p>Jan Kooijman werkte tot 2009 als danser bij het Scapino Ballet. Hij vond het spannend om na tien jaar weer tussen de dansers van het Nationale Ballet te staan. "Er wordt wel iets meer in gedanst dan ze tegen me hadden gezegd, maar de kans voor mij om in een film te spelen waarin alles met groene, blauwe en gele schermen wordt opgenomen is in Nederland erg klein, dat vond ik heel erg aantrekkelijk hieraan."</p>
