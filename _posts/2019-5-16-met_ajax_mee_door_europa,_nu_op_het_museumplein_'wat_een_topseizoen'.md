---
layout: post
title: "Met Ajax mee door Europa, nu op het Museumplein: 'Wat een topseizoen'"
date: Thu, 16 May 2019 20:25:18 +0200
category: binnenland
externe_link: "http://feeds.nos.nl/~r/nosnieuwsbinnenland/~3/G57Aajq22SA/2285015"
feature_image: "https://nos.nl/data/image/2019/05/16/550525/1008x567.jpg"
---

<p>Een topmiddag was het. "Een gemoedelijk sfeertje, zoals het hoort eigenlijk", zegt Ajax-supporter Roy Bergman. Vanmiddag was hij met zijn vriendin Simone Beurskens bij de huldiging van zijn club op het Museumplein, net als bij alle andere hoogtepunten het afgelopen seizoen.</p>
<p>Als ze in Utrecht aankomen staat het tafeltje in de trein al aardig vol lege blikjes bier. Om 10.30 uur zijn ze vanuit Reuver, in Limburg, naar Amsterdam vertrokken. "Dat reizen is altijd wel een gedoe. Bij wedstrijden overdag pakken we de trein, zodat iedereen ook een biertje kan drinken. Maar bij avondwedstrijden moeten we de auto wel pakken. Anders komen we niet terug."</p>
<p>Roy is altijd fan geweest van Ajax, maar had dit jaar samen met zijn vriendin voor het eerst een seizoenskaart van de club. Tijdens dit historische seizoen heeft hij bijna iedere belangrijke wedstrijd gezien. Op twee na is hij bij alle competitiewedstrijden in de Arena geweest. Ook ging hij naar de Champions League-wedstrijden van de club. Bij uitwedstrijden in Europa reisden ze zelfs hun club achterna.</p>
<p>"We waren bij Bayern, Benfica, Real Madrid en Tottenham Hotspur. Alleen naar AEK en Juventus zijn we niet geweest.</p>
<p>Ook vandaag wilden ze de huldiging van Ajax niet missen. Samen met vijf vrienden uit Roermond zijn ze onderweg naar het Museumplein. Vrij krijgen voor al die tripjes is voor hem niet lastig. "Mijn baas is ook Ajax-fan, die doet daar niet moeilijk over." Van alle wedstrijden dit seizoen is de wedstrijd tegen Real Madrid in Bernabéu hem het meest bijgebleven.</p>
<p>"Dat is een club die altijd Europees speelt. Zo'n club waarvan je denkt dat het niet gaat lukken, en als je daar uit verliest is het klaar. Voor die wedstrijd moesten we 3-en-halve kilometer naar het stadion lopen onder politiebegeleiding - allemaal ME om je heen. Dan bouwt die spanning wel op", vertelt hij terwijl het groepje inmiddels in Amsterdam aankomt. "Als je dan met 1-4 wint, dan is dat natuurlijk prachtig. Dat geeft echt een goed gevoel."</p>
<p>In de stad komt de grote Ajaxvlag tevoorschijn die ook door heel Europa meeging. In de tram naar het Museumplein wordt er ook een Israëlische vlag aan vastgemaakt. "Joden!", wordt er door de tram geschreeuwd. Naast de wedstrijd in Madrid is Benfica ook wel bijgebleven, maar om andere reden. "Dat begon al slecht", zegt Simone.</p>
<h2>Krak-krak</h2>
<p>"De eerste vier rijen waren toen leeg gelaten. Maar het hele vak stond vol, dus toen gingen mensen toch naar voren. Toen kwamen het traangas en de knuppels daar meteen tevoorschijn." De politie reageerde volgens haar veel te heftig. "Toen hoorde je krak-krak in het vak en begonnen de stoeltjes te vliegen", zegt Luc Engelen die ook bij de wedstrijd was.</p>
<p>Uiteindelijk eindigde het Europese avontuur van Ajax in de halve finale tegen Tottenham Hotspur en wordt er op 1 juni dus geen Champions League-finale gespeeld. Dat was balen, maar Roy is toch blij met het "topseizoen".</p>
<p>"Ook het kampioenschap voelt goed, niet als troostprijs", zegt hij terwijl hij naar het Museumplein loopt. "Met de KNVB-beker hebben we de dubbel gepakt. Dat is ook alweer een tijd geleden, en de halve finale van de Champions League halen is gewoon heel knap."</p>
<p>Zondag vierden ze het kampioenschap met de spelers al bij de Arena, omdat het toen eigenlijk al beslist was. "Dat was een mooi feest, maar op een gegeven moment moesten we naar huis. Op het station in Eindhoven moesten we overstappen en toen werd het opeens zwart", zegt Simone.</p>
<p>"Wij hadden onze jas dichtgedaan zodat mensen ons Ajax-shirt niet zagen, maar Roy had zijn jas open. Toen kwam er opeens een gast aangerend die hem wilde slaan. Gelukkig raakte hij hem niet hard en konden we er snel tussenkomen."</p>
<h2>'Wij zijn de beste'</h2>
<p>Na de winst van gisteren tegen De Graafschap is de sfeer weer beter. Onderweg naar het Museumplein steekt een groepje dat voor ze loopt een fakkel aan. Roy zwaait met zijn enorme vlaggen en er wordt gezongen: "Wij zijn Ajax, wij zijn de beste!" Om 13.45 uur is de groep bij het Museumplein. Een beveiliger zegt dat stokken niet naar binnen mogen. Dat levert een probleem op met de vlag. Het lukt Roy toch om hem naar binnen te krijgen. De rest van de middag blijft hij bij de groep in de lucht.</p>
<p>Prachtige afsluiter</p>
<p>De huldiging werd voor de Limburger uiteindelijk een mooie afsluiter van een historisch seizoen. "Toen Van de Beek het podium opliep was dat fantastisch. Toen iedereen 'Erik ten Hag' riep was dat ook echt een mooi moment, en toen Tadic de schaal omhoog hield en we Tadic is on Fire zongen was dat ook prachtig."</p>
<p>Na de huldiging was het snel klaar voor de groep. Door de drukte reden er geen metro's meer. "En iedereen was moe en had last van de benen." Tijd om naar huis te gaan dus, lopend naar het Centraal Station. "Morgen moet ik werken, maar dat komt wel goed", lacht hij.</p><img src="http://feeds.feedburner.com/~r/nosnieuwsbinnenland/~4/G57Aajq22SA" height="1" width="1" alt=""/>
