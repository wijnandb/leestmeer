---
layout: post
title: "Federer en Nadal sturen beiden Duitse opponent naar huis"
date: Wed, 29 May 2019 14:57:39 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/q9QgKLmVapI/2286833"
feature_image: "https://nos.nl/data/image/2019/05/29/553438/1008x567.jpg"
---

<p>Roger Federer heeft op Roland Garros probleemloos de derde ronde bereikt. De kampioen van 2009 was de Duitse lucky loser Oscar Otte met 6-4, 6-3, 6-4 de baas.</p>
<p>De 25-jarige Otte, die vier jaar geleden nog in de eerste klasse voor het Zaanse De Gouw speelde, is de nummer 144 van de wereld. In zijn derde grandslamduel bood hij Federer prima tegenstand, al had hij nooit zicht op een stunt.</p>
<p>De als derde geplaatste Zwitser serveerde goed op het Parijse gravel, maakte weinig fouten en had tot driemaal toe aan een late break genoeg.</p>
<p>Rafael Nadal drong voor het vijftiende jaar op rij door tot de derde ronde. De elfvoudig Roland Garros-winnaar won met 6-1, 6-2, 6-4 van Yannick Maden.</p>
<p>Het is voor Nadal de tweede keer op rij dat hij van een Duitse qualifier met de naam Yannick wint. In de vorige ronde was Yannick Hanfmann het slachtoffer, die won maar zes games.</p>
<h2>Heer en meester</h2>
<p>Ook tegen Maden was Nadal heer en meester. De Spanjaard verrichtte in de rally's het nodige sloopwerk met zijn forehand en sloeg dan toe met een winner.</p>
<p>In de derde set nam Maden, de nummer 114 van de wereldranglijst, wat meer risico. Hij brak Nadal twee keer terug, maar boog na een break op 4-4 alsnog het hoofd.</p>
<p>Stefanos Tsitsipas haalde voor het eerst in zijn nog prille loopbaan de derde ronde. Hij won moeizaam van Hugo Dellien (4-6, 6-0, 6-3, 7-5) en is pas de derde Griek ooit in de derde ronde in Parijs.</p>
<p>Dat 20-jarige Tsitsipas diep zou moeten gaan voor zijn zege werd direct duidelijk. Dellien speelde onbevangen en liet Tsitsipas in lange gravelrally's hard werken voor de punten. De Boliviaan, de nummer 86 op de wereldranglijst, imponeerde met name met dropshots.</p>
<p>De als zesde geplaatste Tsitsipas verspeelde in de eerste set een 3-1 voorsprong, maar leek daarna eenvoudig door te drukken. In de vierde set werd het toch weer spannend. Dellien kwam op 4-2, overleefde drie matchpoints op 4-5, maar boog op het vierde op 5-6.</p><img src="http://feeds.feedburner.com/~r/nossporttennis/~4/q9QgKLmVapI" height="1" width="1" alt=""/>
