---
layout: post
title: "Union Berlin voor het eerst naar de Bundesliga, Stuttgart degradeert"
date: Mon, 27 May 2019 22:48:28 +0200
category: sport
externe_link: "https://nos.nl/l/2286597"
feature_image: "https://nos.nl/data/image/2019/05/27/553013/1008x567.jpg"
---

<p>Union Berlin debuteert komend seizoen in de Bundesliga. Union eindigde in de 2de Bundesliga als derde en rekende in in de promotie-degradatiewedstrijden af met VfB Stuttgart, dat als zestiende was geëindigd in de Bundesliga.</p>
<p>In de eerste wedstrijd vorige week kwam Stuttgart twee keer op voorsprong, maar na negentig minuten stond het 2-2.</p>
<p>In de return in Berlijn maandagavond was Union tot twee keer toe heel dicht bij een doelpunt, Suleiman Abdullahi raakte binnen enkele minuten twee keer de paal. Gescoord werd er niet.</p>
<p>Direct na het laatste fluitsignaal stroomde het veld van de volksclub vol met uitzinnige supporters en werd trainer Urs Fischer getrakteerd op een bierdouche.</p>
<p>VfB Stuttgart werd in 2007 nog landskampioen, maar de laatste jaren kwakkelde de ploeg. In 2014 en 2015 wist Huub Stevens de Zuid-Duitsers nog te behoeden voor degradatie. Een jaar later viel het doek alsnog.</p>
<p>Na één seizoen op het tweede niveau keerde Stuttgart in 2017 weer terug, waarna het bijna Europees voetbal haalde.</p>
<p>Dit jaar eindigde Stuttgart, met onder anderen de Franse wereldkampioen Benjamin Pavard in de gelederen, als zestiende, net boven Hannover en Nürnberg, die direct degradeerden.</p>
<p>Union werd tien jaar geleden kampioen van de derde Liga, en speelt sindsdien op het tweede niveau.</p>
<p>De ploeg was heel dicht bij directe promotie, maar kwam op de slotdag één doelpunt tekort. Daardoor ging Paderborn achter kampioen FC Köln direct naar het hoogste niveau.</p>
<p>Na RB Leipzig is Union de tweede ploeg uit de voormalige DDR die komend seizoen in de Bundesliga speelt.</p>
