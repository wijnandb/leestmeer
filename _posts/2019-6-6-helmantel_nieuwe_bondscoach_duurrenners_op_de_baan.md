---
layout: post
title: "Helmantel nieuwe bondscoach duurrenners op de baan"
date: Thu, 06 Jun 2019 16:32:18 +0200
category: sport
externe_link: "https://nos.nl/l/2287878"
feature_image: "https://nos.nl/data/image/2019/06/06/555009/1008x567.jpg"
---

<p>Adriaan Helmantel volgt Peter Schep op als bondscoach van de duurrenners in de Nederlandse baanselectie. Daarmee is de invulling van de begeleiding van de baanselectie richting de Olympische Spelen rond.</p>
<p>Vorig jaar kwam Helmantel over van Team Sunweb. Hij werd toen actief als bondscoach van de elitemannen- en vrouwen tijdens tijdritten op mondiale wegkampioenschappen. Daarnaast is Helmantel talentcoach voor de mannelijke wegwielrenners onder de 23 jaar.</p>
<p>De vorige bondscoach, Peter Schep, ruilde eind vorig jaar zijn baan bij de KNWU in voor een functie als performancemanager bij de WorldTour-formatie EF Education First. Voormalig baanwielrenner Tim Veldt kreeg toen een tijdelijke aanstelling. Met de komst van Helmantel wordt Veldt de tactisch coach van de duurselectie.</p>
<h2>Plaatje compleet</h2>
<p>Helmantel krijgt bij de duurrenners onder meer Kirsten Wild en Jan-Willem van Schip (omnium en madison) onder zijn hoede. Ook Wim Stroetinga (scratch en madison) maakt deel van de selectie.</p>
<p>De Nederlandse baansprinters hadden met Hugo Haak sinds het najaar al een nieuwe bondscoach die hen gaat begeleiden in de voorbereiding op de Olympische Spelen. De Spelen vinden volgend jaar in Japan plaats.</p>
