---
layout: post
title: "EU-leiders weer in Brussel bijeen om topbanen te verdelen"
date: Tue, 02 Jul 2019 09:54:49 +0200
category: nieuws
externe_link: "https://nos.nl/l/2291580"
feature_image: "https://nos.nl/data/image/2019/07/02/560538/1008x567.jpg"
---

<p>In Brussel doen de staatshoofden en regeringsleiders van de Europese Unie opnieuw een poging om de belangrijkste EU-banen te verdelen. Ondanks een marathonvergadering van 20 uur kwamen ze er de afgelopen twee dagen niet uit.</p>
<p>De vergadering van vandaag zou om 11.00 uur beginnen, maar werd eerst uitgesteld tot 13.00 uur, later tot 14.00 uur en nog altijd zitten ze niet om tafel. Al de hele ochtend en middag zijn er allerlei vooroverleggen in kleinere kring.</p>
<p>De regeringsleiders moeten met namen komen voor vijf functies: voorzitter van de Europese Commissie, voorzitter van de Europese Raad (EU-president), Hoge Vertegenwoordiger van de Unie voor Buitenlandse Zaken en Veiligheidsbeleid (EU-buitenlandcoördinator), voorzitter van het Europees Parlement en voorzitter van de Europese Centrale Bank.</p>
<p>Bij aankomst in Brussel waren de premiers van Polen en Finland optimistisch gestemd dat ze vandaag tot een overeenkomst zullen komen. Bondskanselier Merkel riep haar collega's op om een beetje flexibiliteit te tonen. "Dan is er een kans en ik geloof dat we die opdracht hebben, om resultaten te boeken."</p>
<p>"Vandaag zal wel weer een tijdje gaan duren", zei premier Rutte. "Er is ontzettend veel getelefoneerd, ge-sms't en geappt sinds gisteravond. Ik hoop vandaag dat er voor iemand een meerderheid ontstaat. Volgens mij wil iedereen er uitkomen."</p>
<h2>Timmermans favoriet én onacceptabel</h2>
<p>Frans Timmermans is nog steeds in de race om voorzitter te worden van de Europese Commissie, maar vooral Oost-Europese lidstaten en de christendemocraten in het Europees Parlement hebben moeite met hem.</p>
<p>Als Eurocommissaris startte Timmermans de afgelopen jaren een procedure tegen Polen en wil dat ook doen tegen Hongarije. De Poolse regering is dan ook faliekant tegen. De Tsjechische premier Babis zei vandaag dat Timmermans absoluut onaanvaardbaar is voor de topbaan. "Het zou een volledige ramp zijn", zei hij in Brussel.</p>
<p>De christendemocraten vinden dat ze als grootste politieke familie in het Europees Parlement ook de belangrijkste EU-functie moeten bezetten. Verder verzet de Ierse premier Varadkar zich hevig tegen Timmermans' belastingplannen, waardoor zijn land minder aantrekkelijk zou worden als vestigingsplaats voor multinationals.</p>
<p>Timmermans wordt alleen voorzitter als hij 21 landen achter zich krijgt die samen 65 procent van de EU-bevolking vertegenwoordigen. Zijn belangrijkste troef: het Europees Parlement moet uiteindelijk ook instemmen en daar is hij een van de favoriete kandidaten.</p>
