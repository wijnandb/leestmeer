---
layout: post
title: "Partijen praten weer over pensioenen: 'Hoog tijd voor beweging'"
date: Mon, 03 Jun 2019 13:52:16 +0200
category: nieuws
externe_link: "https://nos.nl/l/2287442"
feature_image: "https://nos.nl/data/image/2019/03/27/539740/1008x567.jpg"
---

<p>In Den Haag zijn de gesprekken over de toekomst van de pensioenen weer begonnen. Oppositiepartijen GroenLinks en PvdA zijn als eerste bij premier Rutte in het Torentje aangeschoven. </p>
<p>"Ik mag aannemen dat het kabinet gaat bewegen", zei PvdA-leider Asscher. "Het is hoog tijd voor die beweging."</p>
<p>"Ik ga ervan uit dat wij zijn uitgenodigd omdat het kabinet ruimte ziet", zei GroenLinks-leider Klaver. "We gaan eens aankijken waar dit gaat eindigen."</p>
<h2>Zware beroepen</h2>
<p>Asschers verwachting dat het kabinet gaat bewegen komt niet uit de lucht vallen: voor het weekend maakte minister Koolmees bekend dat het kabinet bereid is om de AOW-leeftijd tijdelijk te bevriezen, en iets te doen om de AOW-leeftijd daarna minder snel te laten stijgen.</p>
<p>Oppositiepartijen en vakbonden pleiten al heel lang voor een aanpassing van de AOW-leeftijd. Een verlaging van de AOW-leeftijd, zoals vakbonden en sommige partijen waaronder de SP willen, lijkt politiek niet haalbaar.</p>
<p>Wel zou het kabinet het voor mensen met zware beroepen mogelijkheid willen maken om eerder te stoppen met werken. </p>
<p>"Het komt nu wel dichtbij", zei minister Koolmees van Sociale Zaken bij aankomst.</p>
<h2>Deadline</h2>
<p>Om de beoogde AOW-leeftijd in 2020 te veranderen moet dat voor 1 juli in de wet zijn vastgelegd. Daarmee is er maar vier weken de tijd om de wet aan te nemen, dat is politiek gezien een korte planning.</p>
<p>"Ik heb steeds gezegd dat ik een breed draagvlak wil", aldus Koolmees vlak voor het gesprek met GroenLinks en PvdA, "dus ik ga nu goed luisteren naar de wensen van partijen."</p>
<p>Later vandaag gaan de gesprekken verder met de vakbonden en werkgevers. Het kabinet richt zich eerst op GroenLinks en de PvdA vanwege de goede banden met de vakbonden.</p>
<p>"Voor ons is het van het grootste belang dat mensen met zware beroepen eerder kunnen stoppen", benadrukte GroenLinks-leider Klaver.</p>
<p>"Mensen mogen niet onnodig gekort worden op hun pensioenen", aldus Asscher. "Zelfstandigen moeten beter beschermd en de AOW leeftijd moet minder stijgen dan nu de bedoeling is. Het moet allemaal heel helder worden. Mensen moeten weten waar ze aan toe zijn."</p>
