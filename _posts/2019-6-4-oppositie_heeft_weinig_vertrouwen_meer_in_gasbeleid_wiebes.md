---
layout: post
title: "Oppositie heeft weinig vertrouwen meer in gasbeleid Wiebes"
date: Tue, 04 Jun 2019 19:31:24 +0200
category: politiek
externe_link: "https://nos.nl/l/2287630"
feature_image: "https://nos.nl/data/image/2019/06/04/554647/1008x567.jpg"
---

<p>De oppositiepartijen in de Tweede Kamer hebben er nog maar weinig vertrouwen in dat minister Wiebes en het kabinet de problemen van de Groningers door de gaswinning kunnen aanpakken. Dat bleek tijdens het debat over de recente aardbeving in Westerwijtwerd. Na die beving kwamen er 3000 schademeldingen binnen.</p>
<p>"De minister heeft de veiligheid van de Groningers onvoldoende gewaarborgd", zei Kamerlid Nijboer van de PvdA. Hij vindt, net als zijn collega's van GroenLinks, SP, PVV en Partij voor de Dieren dat Wiebes en het kabinet veel te weinig doen om de veiligheid in Groningen te verbeteren. Behalve Wiebes zijn in de Kamer ook premier Rutte en minister Ollongren, die Wonen in haar portefeuille heeft.</p>
<h2>Niet ver genoeg</h2>
<p>Gisteren stuurde Wiebes een brief, waarin hij aankondigde dat de afhandeling van de schade door de aardbevingen vereenvoudigd wordt. Mensen met beperkte schade kunnen een vergoeding van 5000 euro krijgen of voor maximaal 11.000 euro zelf een aannemer inschakelen.</p>
<p>Dat is een stap voorwaarts, vinden de oppositiepartijen, maar het gaat niet ver genoeg. Zo staat de regeling alleen open voor mensen die voor 1 januari 2019 hun schade hebben gemeld. Daardoor ontstaan er twee soorten gedupeerden en dat is niet goed, vinden de partijen.</p>
<p>GroenLinkser Van der Lee vindt dat ook premier Rutte steken heeft laten vallen. "Erkent u dat u te weinig de premier van de Groningers bent geweest?" Kamerlid Geleijnse van 50Plus vindt dat het kabinet excuses moet aanbieden aan de Groningers.</p>
<h2>Taalgebruik Wiebes</h2>
<p>Ook vallen de oppositiepartijen over het taalgebruik van Wiebes. Zo noemde hij aanvankelijk de beving in Westerwijtwerd een "bevinkje", maar dat nam hij later terug. In zijn brief schrijft hij dat Groningers zich onveilig voelen en dat ze afhandeling van de schade als oneerlijk ervaren. "Maar het zijn helemaal geen gevoelens of ervaringen, het zijn feiten. Erken dat!", zei Kamerlid Beckerman van de SP. Ze is van plan een motie van afkeuring in te dienen tegen Wiebes.</p>
<p>De eenvoudiger regeling wordt door Wiebes een 'generaal alstublieft' genoemd, naar analogie van een generaal pardon. Dat woordgrapje schoot de oppositie in het verkeerde keelgat. "Denkt u nou werkelijk dat de Groningers dankjewel gaan zeggen?", zei PvdA'er Nijboer.</p>
<h2>Terug naar 12 miljard kuub</h2>
<p>De gaskraan wordt in Groningen dichtgedraaid, maar het gaat de Tweede Kamer niet snel genoeg. Ook Wiebes' eigen partij, de VVD wil dat de winning teruggaat naar 12 miljard kubieke meter, zoals deskundigen adviseren. Het kabinet wil vooralsnog niet verder gaan dan 19,4 miljard kuub. Volgens minister Wiebes is dat nodig om de levering van gas aan huishoudens en bedrijven veilig te stellen.</p>
<p>Maar het blijkt een breed gedragen wens in de Tweede Kamer om het advies van 12 miljard kuub op te volgen. Ook CDA, D66 en ChristenUnie willen het liefst zo snel mogelijk terug naar dat niveau.</p>
