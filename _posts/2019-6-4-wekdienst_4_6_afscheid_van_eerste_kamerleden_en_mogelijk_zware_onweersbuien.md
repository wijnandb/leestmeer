---
layout: post
title: "Wekdienst 4_6: afscheid van Eerste Kamerleden en mogelijk zware onweersbuien"
date: Tue, 04 Jun 2019 06:59:32 +0200
category: nieuws
externe_link: "https://nos.nl/l/2287534"
feature_image: "https://nos.nl/data/image/2019/06/04/554511/1008x567.jpg"
---

<p>Goedemorgen! Vandaag is in Den Haag een grote conferentie met Amerikaanse en Nederlandse bedrijven. Koningin Máxima opent de bijeenkomst. Verder wordt er afscheid genomen van de Eerste Kamerleden en is vanavond het debat over het gasbesluit in de Tweede Kamer.</p>
<p>Vanochtend is het vrij zonnig, daarbij stijgt de temperatuur naar 21 tot 28 graden. In de tweede helft van de middag komen zware onweersbuien opzetten. Daarbij is kans op zeer zware windstoten, veel regen en hagel. De komende dagen blijft het wisselvallig en vrij warm.</p>
<p>Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Vanavond is het debat over het gasbesluit tussen de Tweede Kamer, premier Rutte en minister Wiebes. Het gaat zowel over het dichtdraaien van de gaskraan als over het herstellen en versterken van woningen, dat volgens de bewoners veel te langzaam gaat. In Den Haag is een grote conferentie met Amerikaanse en Nederlandse bedrijven. Daar zijn de Amerikaanse minister van Buitenlandse Zaken Pompeo en minister Kaag (Buitenlandse Handel en Ontwikkelingssamenwerking) bij. En koningin Máxima opent de bijeenkomst. Vanmiddag nemen vertrekkende Eerste Kamerleden afscheid. Ook voorzitter Ankie Broekers-Knol vertrekt. De nieuwe Eerste Kamer wordt volgende week geïnstalleerd. </p>
<h2>Wat heb je gemist?</h2>
<p>Tot diep in de nacht heeft minister Koolmees van Sociale zaken met de sociale partners over een nieuw pensioenstelsel gesproken. Rond 03.00 kwamen de onderhandelaars naar buiten, met de mededeling dat de gesprekken weliswaar goed zijn verlopen, maar dat er nog geen akkoord is.</p>
<p>Koolmees wilde niet al teveel details geven, maar liet weten dat de sfeer goed was en alle moeilijke onderwerpen aan bod zijn gekomen. Het pensioenoverleg, onder meer over de AOW-leeftijd voor zwaardere beroepen en het pensioencontract, wordt snel weer hervat.</p>
<h2>Ander nieuws uit de nacht:</h2>
<p> Burgemeester Eindhoven verbiedt demonstratie Pegida: de anti-islambeweging wilde donderdag met vlaggen en Mohammed-cartoons betogen. De burgemeester staat dat niet toe uit vrees voor ongeregeldheden. Legerleider Sudan wil verkiezingen binnen negen maanden: binnen die tijd moeten er verkiezingen komen, zegt de militaire overgangsregering. President Bashir werd in april afgezet. Politie en marechaussee zoeken naar inklimmers in Rotterdamse haven: het gaat om een grote controleactie bij de ferry in Vlaardingen. Honderden illegalen proberen jaarlijks de oversteek naar Engeland te maken. </p>
<h2>En dan nog even dit:</h2>
<p>Meer dan 1 miljard dollar, zo hoog schat Forbes Magazine het vermogen van de Amerikaanse hiphopartiest Jay-Z. Dat geld zit onder meer in een exclusief champagne- en cognacmerk, opbrengsten van zijn muziek, aandelen in transportbedrijf Uber en een muziekstreamingsdienst.</p>
<p>Ook bezit de rapper, die in het echt Shawn Carter heet, een uitgebreide kunstcollectie en flink wat villa's. De 49-jarige artiest is een van de bestverkopende artiesten ter wereld en bovendien getrouwd met zangeres Beyoncé, die ook regelmatig in de Forbes-lijsten voorkomt.</p>
<p>Fijne dag!</p>
