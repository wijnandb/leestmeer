---
layout: post
title: "Verhoeven eist gevecht met Hari: 'Anders verleng ik mijn contract niet'"
date: Tue, 14 May 2019 07:26:20 +0200
category: sport
externe_link: "https://nos.nl/l/2284520"
feature_image: "https://nos.nl/data/image/2019/05/14/549795/1008x567.jpg"
---

<p>"Pas als het gevecht met Badr Hari is gepland, praat ik met Glory over verlenging van míjn contract. Zo simpel is het."</p>
<p>Met die stellige woorden, uitgesproken tegen het AD, eist kickbokser Rico Verhoeven een gevecht tegen Badr Hari, dat in december zou moeten plaatsvinden. "Anders", zo meldt de ongenaakbare wereldkampioen, "verleng ik míjn contract niet."</p>
<h2>Contract afgelopen</h2>
<p>De overeenkomst tussen de 30-jarige Verhoeven en kickboksorganisatie Glory liep afgelopen december af en de Nederlander heeft nog niet bijgetekend. Hari deed dat vorige week wel, met drie jaar. En dus is Verhoeven duidelijk: "Ik wil graag dat mijn eerstvolgende gevecht tegen Badr is."</p>
<p>"Zoals ik het uitreken, kan dat in december. Dan mag hij namelijk weer vechten", doelt de ster van Glory op de 19 maanden durende schorsing die Hari opliep vanwege het gebruik van verboden middelen. Die schorsing ging in vanaf het moment dat Glory op de hoogte werd gesteld van de positieve test, op 7 mei 2018.</p>
<p>Verhoeven: "Er zijn voor Glory geen redenen om nog langer te wachten. Mijn laatste gevecht was in september. Dus in december heb ik al een jaar en drie maanden niet gevochten."</p>
<p>Beide kickboksers troffen elkaar al eens eerder, in december 2016 in Oberhausen. Een gevecht waar reikhalzend naar werd uitgekeken, maar waarin Hari al in de tweede ronde moest opgeven vanwege een armblessure. "Iedereen wist na het eerste gevecht tegen Badr dat het hiermee niet afgelopen zou zijn", zegt Verhoeven.</p>
<h2>'Dit is waar wij voor leven'</h2>
<p>"Iedereen wil dat tweede gevecht tussen ons. Ik heb dat van Glory gewoon nog tegoed. Dit is wat ze mij moeten leveren", spreekt hij duidelijke taal. "Dit is waar wij vechtsporters voor leven: ik, Badr, trainers, dit zijn Champions League-finales."</p>
<p>Volgens de Brabander heeft Glory gezegd een eventueel gevecht te gaan bespreken. Verhoeven zegt zich ondertussen vrij te voelen om met andere organisaties te praten. Glory meldt in een reactie tegen het AD geen uitspraken te doen over onderhandelingen.</p>
