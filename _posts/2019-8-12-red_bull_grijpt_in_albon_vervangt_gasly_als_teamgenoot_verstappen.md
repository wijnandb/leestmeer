---
layout: post
title: "Red Bull grijpt in: Albon vervangt Gasly als teamgenoot Verstappen"
date: Mon, 12 Aug 2019 12:39:58 +0200
categories: 
- sport 
- autosport 
externe_link: "https://nos.nl/l/2297287"
feature_image: "https://nos.nl/data/image/2019/08/12/569766/1008x567.jpg"
---

<p>De rest van het Formule 1-seizoen is niet Pierre Gasly, maar Alexander Albon de teamgenoot van Max Verstappen bij Red Bull. De 23-jarige Thai wordt overgeheveld vanuit zusterteam Toro Rosso, dat ook in de Formule 1 rijdt.</p>
<p>De even oude Gasly, die aan zijn eerste seizoen bij Red Bull bezig was, wordt teruggezet naar Toro Rosso. De prestaties van de Fransman vielen tegen. Hij haalde in twaalf races geen enkele keer het podium. De vierde plaats bij de GP van Groot-Brittannië was zijn beste resultaat.</p>
<p>Albon zal over drie weken, bij de Grand Prix van België, zijn debuut maken voor Red Bull.</p>
<p>"We zijn in de unieke positie over vier talentvolle coureurs te beschikken en daarmee te kunnen rouleren. In de komende negen races gaan we Alex beoordelen en dan beslissen we wie er in 2020 naast Max zal rijden", laat Red Bull weten.</p>
<h2>Lammers: "Max heeft goede tweede rijder nodig"</h2>
<p>Voormalig Formule 1-coureur Jan Lammers zag het terugzetten van Gasly wel aankomen, maar vindt het wel een verstandige keuze om hem in te ruilen voor Albon. Zeker met het oog op de toekomst.</p>
<p>"Max en Red Bull kunnen met de nieuwe Honda-motor gewoon serieus competitie bieden aan Lewis Hamilton bij Mercedes. De verwachting is dat ze volgend jaar voor de wereldtitel kunnen gaan. Dan heb je gewoon een hele goede tweede rijder nodig", zegt Lammers.</p>
<p>Ook voor Gasly ziet Lammers pluspunten. "Ik denk dat dit aan het einde van de rit ook beter is voor hem. Een heel jaar om je oren gereden worden door Max is niet goed voor je carrière. Nu kan hij bij Toro Rosso bewijzen dat Red Bull een verkeerde keuze heeft gemaakt. Het beste kan in hem naar boven komen."</p>
