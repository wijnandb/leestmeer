---
layout: post
title: "Universiteit Groningen zoekt vrouwen met gebroken hart"
date: Fri, 06 Sep 2019 11:51:46 +0200
category: nieuws
externe_link: "https://nos.nl/l/2300563"
feature_image: "https://nos.nl/data/image/2019/09/06/575333/1008x567.jpg"
---

<p>Het Universitair Medisch Centrum in Groningen is op zoek naar vijftig jonge vrouwen met liefdesverdriet. Onderzoekers vragen zich af waarom liefdesverdriet bij de één wel tot een depressie leidt en bij de ander niet.</p>
<p>Afgelopen najaar begon de zoektocht naar vrouwelijke deelnemers en inmiddels hebben zich 53 vrouwen aangemeld, maar dat zijn er te weinig voor een representatief onderzoek.</p>
<h2>Strenge eisen</h2>
<p>Vrouwen die aan het onderzoek willen meewerken moeten tussen de 18 en 35 jaar zijn en recent een relatiebreuk hebben meegemaakt. Het moeten ook rechtshandige vrouwen zijn, omdat de hersenen van links- en rechtshandigen verschillen. Door alleen rechtshandige vrouwen mee te laten doen zijn de onderzoeksgegevens makkelijker te interpreteren.</p>
<p>Bij het onderzoek, dat zeven maanden duurt, moeten de deelnemers diverse vragenlijsten invullen en drie keer op gesprek komen. Ook wordt er een MRI-scan gemaakt om de hersenactiviteit te meten. Daarvoor krijgen de deelnemers een vergoeding van 75 euro.</p>
<h2>Lastig te bereiken</h2>
<p>Volgens onderzoeker Anne Verhallen is het lastig om de vrouwen te bereiken "ondanks dat we er veel werk insteken door overal posters op te hangen en met regelmatig een oproep op sociale media", zegt ze tegen RTV Noord.</p>
<p>De onderzoekers zijn niet op zoek naar mannen met liefdesverdriet. "Die zijn nog moeilijker te porren voor zulk onderzoek. Bovendien gaan ze anders om met stress, zoals liefdesverdriet, en is de ontwikkeling van depressieve symptomen ook anders", aldus Verhallen.</p>
