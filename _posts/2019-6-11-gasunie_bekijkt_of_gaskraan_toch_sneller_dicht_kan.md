---
layout: post
title: "Gasunie bekijkt of gaskraan toch sneller dicht kan"
date: Tue, 11 Jun 2019 06:03:48 +0200
category: binnenland
externe_link: "http://feeds.nos.nl/~r/nosnieuwsbinnenland/~3/JF7rHgHOOWk/2288498"
feature_image: "https://nos.nl/data/image/2018/01/09/442980/1008x567.jpg"
---

<p>De Gasunie sluit niet uit dat de gaswinning in Groningen mogelijk toch sneller naar beneden kan. Daarmee lijkt het veilige niveau van 12 miljard kuub, waar het Staatstoezicht op de Mijnen al jaren op aandringt, eerder in zicht te komen. De Tweede Kamer stemt vandaag over een motie, waarin wordt opgeroepen zo snel mogelijk dat veilige niveau te halen.</p>
<p>Al meer dan zes jaar wordt er gediscussieerd over het verlagen van de gaswinning om de bevingen in Groningen tegen te gaan. Sommige partijen willen de leveringszekerheid desnoods ondergeschikt maken aan de veiligheid van Groningers, zo bleek vorige week tijdens een debat in de Tweede Kamer.</p>
<p>Minister Wiebes neemt dit nog niet direct over, omdat de Gasunie tot voor kort zei dat nog ruim 15 miljard kuub per jaar nodig is om alle huizen en bedrijven in binnen- en buitenland van gas te kunnen voorzien. Deze zogenoemde leveringszekerheid staat al jaren op gespannen voet met de veiligheid.</p>
<h2>Maatregelen naar voren halen</h2>
<p>De Gasunie zegt nu mogelijkheden te bekijken of maatregelen die pas na 2022 gepland zijn eerder genomen kunnen worden. "Als de vraag is hoe we nog sneller naar een niveau kunnen onder de 15,9 miljard kuub, dan zullen we moeten kijken of er maatregelen naar voren zijn te halen", zegt woordvoerder Michiel Bal.</p>
<p>Gasterra, groothandelaar in aardgas en de enige afnemer van het Groningengas, denkt dat het ingewikkeld kan worden om de gaswinning op korte termijn onder de 12 miljard kuub te brengen. "Dat is afhankelijk van een aantal factoren die we niet allemaal in de hand hebben, zoals het weer en de afname van de vraag", zegt woordvoerder Anton Buijs.</p>
<p>"Kenners van de gasmarkt zeggen dat dat moeilijk kan worden. Die conclusie is mede gebaseerd op historische kennis", aldus Buijs. De vraag is daarbij ook of bedrijven en huishoudens snel genoeg kunnen overschakelen op ander gas of een andere verwarmingsbron, zoals een warmtepomp.</p>
<h2>Gasexport naar Duitsland</h2>
<p>De Gasunie zegt dat er wellicht nog meer gebruik kan worden gemaakt van stikstof om gas uit andere velden dan het Groningse geschikt te maken voor huizen en bedrijven. Op dit moment onderzoekt de Gasunie of de export van Groningengas naar een deel van Duitsland niet pas in 2022, maar al eerder vervangen kan worden door buitenlands gas dat met stikstof op dezelfde kwaliteit is gebracht.</p>
<p>In Duitsland zijn nu ongeveer vijf miljoen huishoudens afhankelijk van het Groningengas. Maar ook ander gas kan geschikt worden gemaakt voor de Duitse gasbranders.</p>
<h2>Wieringermeer</h2>
<p>Gas uit andere velden kan op dezelfde kwaliteit gebracht worden door het te mengen met stikstof. Momenteel wordt getest of een stikstofinstallatie in Wieringermeer meer stikstof kan leveren. Als daar genoeg stikstof kan worden gemaakt, zou de gaswinning uit Groningen volgend jaar al dichter in de buurt kunnen komen van de 12 miljard kuub die het SodM adviseert.</p>
<p>Ook komt er een nieuwe stikstoffabriek in Zuidbroek. Die is volgens de Gasunie in 2022 gereed. Als de nieuwe fabriek draait, is er 7 miljard kuub gas minder uit Groningen nodig. Dan kan de winning in Groningen door stikstofmenging dus al ver onder de 10 miljard kuub uitkomen.</p>
<h2>Minimum in plaats van maximum</h2>
<p>Gasterra snapt de verwondering over de snelle verlaging van de hoeveelheid Groningengas, die in een paar jaar tijd tientallen miljarden kuubs naar beneden is gebracht.</p>
<p>Buijs: "Het gaat sneller dan ook wij vroeger dachten." Hij benadrukt dat pas het huidige kabinet het besluit heeft genomen om zo min mogelijk gas uit Groningen te laten winnen en verkopen.</p>
<p>"Onder oud-minister Kamp kregen wij altijd te horen dat er een maximum-hoeveelheid Groningengas mocht worden gewonnen. Wij moesten er dus samen met de producent voor zorgen dat we daar onder bleven zitten. Dat is een andere opdracht dan zo weinig mogelijk verkopen. Een productiemaximum is iets heel anders dan streven naar een minimum", zegt woordvoerder Buijs.</p>
<h2>Onthutsend</h2>
<p>Het Groningse PvdA-Tweede Kamerlid Henk Nijboer noemt de uitspraak van Gasterra dat het pas sinds kort zo min mogelijk gas verkoopt "onthutsend en onacceptabel". Nijboer verwijt het handelsbedrijf dat het niet zelf, op basis van vragen in de Tweede Kamer, de conclusie heeft getrokken minder gas te verkopen. "Ze doen alsof hun neus bloedt. Als je een beetje een fatsoenlijke bedrijf bent en je hebt de Kamerdebatten gezien waarin iedereen zegt: er moet zo weinig mogelijk gas worden gewonnen, dan heb je de informatie te delen dat je niet alléén wint om te voorkomen dat mensen in de kou zitten."</p><img src="http://feeds.feedburner.com/~r/nosnieuwsbinnenland/~4/JF7rHgHOOWk" height="1" width="1" alt=""/>
