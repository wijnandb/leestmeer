---
layout: post
title: "Platini gearresteerd in onderzoek naar toewijzing WK voetbal 2022"
date: Tue, 18 Jun 2019 10:40:00 +0200
category: buitenland
externe_link: "http://feeds.nos.nl/~r/nosnieuwsbuitenland/~3/piucYkkyAYE/2289528"
feature_image: "https://nos.nl/data/image/2019/06/18/557434/1008x567.jpg"
---

<p>De Franse voetballegende Michel Platini, voormalig voorzitter van de Europese voetbalbond UEFA, is gearresteerd in verband met een onderzoek naar corruptie rond de toewijzing van het WK 2022 aan Qatar.</p>
<p>Een woordvoerder van het Frans nationaal parket heeft het nieuws bevestigd tegenover de NOS. Aanvullend commentaar wil het parket niet geven.</p>
<h2>Verhoor in buitenwijk Parijs</h2>
<p>De 63-jarige Platini wordt momenteel verhoord op het bureau van de anticorruptie-eenheid van Justitie in Nanterres, een buitenwijk van Parijs.</p>
<p>"Niet alleen hij trouwens, maar ook een oud-topmedewerker van voormalig president Nicolas Sarkozy", laat correspondent Frank Renout weten.</p>
<p>"Het gaat om de beslissing uit 2010 om het WK toe te wijzen aan Qatar. Daar zou fraude bij gepleegd zijn", gaat Renout verder. De autoriteiten in Frankrijk, Amerika en Zwitserland doen daar al jaren onderzoek naar. De Fransen willen specifiek weten welke rol Parijs daarin gespeeld heeft."</p>
<p>"Platini werd door een Zwitserse rechter vorig jaar vrijgesproken, maar bij de FIFA werd besloten om hem een verbod op te leggen van enkele jaren om ook nog maar iets te doen in de voetbalwereld."</p>
<h2>Dubieuze betaling aan Blatter</h2>
<p>Platini was van 2007 tot en met 2015 voorzitter van de UEFA en in 2010, ten tijde van de toewijzing van het WK aan Qatar, vice-voorzitter van de FIFA.</p>
<p>Eind 2015 werd hij vanwege een betaling van 1,8 miljoen euro door FIFA-voorzitter Sepp Blatter voor acht jaar geschorst. Die straf werd later tot vier jaar (oktober 2019) teruggebracht.</p><img src="http://feeds.feedburner.com/~r/nosnieuwsbuitenland/~4/piucYkkyAYE" height="1" width="1" alt=""/>
