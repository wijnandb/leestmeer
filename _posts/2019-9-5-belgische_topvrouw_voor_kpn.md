---
layout: post
title: "Belgische topvrouw voor KPN"
date: Thu, 05 Sep 2019 18:14:35 +0200
categories: 
- entertainment 
- opinie 
externe_link: "https://www.telegraaf.nl/financieel/551693563/belgische-topvrouw-voor-kpn"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c95b150a-d023-11e9-a85c-0218eaf05005.jpg"
---

<p class="intro">Dominique Leroy wordt de nieuwe ceo van KPN. Zij is afkomstig van het Belgische telecombedrijf Proximus.</p> <p>„Ik heb altijd gedroomd van een internationale topjob”, zegt Leroy in de Belgische krant L’Echo. Nu haar kinderen groot zijn, grijpt zij de kans bij KPN met beide handen aan. „De timing was perfect. Ik kon of wilde deze kans niet laten schieten.”</p><p>Leroy volgt Maximo Ibarra per 1 december op bij KPN. Na ruim een jaar keerde de Colombiaanse Italiaan deze maand terug naar Italië, waar hij de baas is geworden van Sky Italia. Bestuurslid Joost Farweck is tijdelijk bestuursvoorzitter van KPN, totdat Leroy eind dit jaar aantreedt.</p><p>Opmerkelijk</p><p>De benoeming van de 54-jarige Leroy is opmerkelijk. Zij kwam namelijk op geen enkel lijstje voor van kanshebbers om Ibarra op te volgen bij KPN. Financieel topman Jan Kees de Jager en PostNL-bestuursvoorzitter Herna Verhagen werden wel gezien als belangrijke kandidaten om het stokje over te nemen van Ibarra.</p><p>Volgens president-commissaris Duco Sickinghe kwam Leroy uit de bus als de beste kandidaat om KPN te leiden. „Ze werkte bij een vergelijkbaar bedrijf dat met vergelijkbare zaken te maken had en heeft als KPN”, legt Sickinghe uit. „We konden dus heel goed toetsen hoe ze het daar heeft aangepakt. Bovendien is ze een allround leider.”</p><p>Haar benoeming kan wel tot speculaties leiden over een mogelijke fusie tussen KPN en Proximus. In 2001 voerden beide ondernemingen al fusiegesprekken. Maar Sickinghe zegt de benoeming van Leroy er los van staat en dat een fusie totaal niet aan de orde is.</p><p>Proximus</p><p>Leroy is sinds 2014 de hoogste baas van Proximus, het voormalige Belgacom. De Belgische werkte ook 24 jaar voor het Nederlands-Britse levensmiddelenconcern Unilever. Zij wist er op te klimmen tot baas van Unilever België.</p><p>Naast haar topfunctie bij Proximus is zij sinds 2016 ook commissaris bij supermarktconcern Ahold Delhaize. Zij is tevens niet-uitvoerend directeur van glasfabrikant Saint-Gobain en voorzitter van de adviesraad van de Solvay Brussels School of Economics and Management. Daarnaast is ze lid van de International Business Council van het World Economic Forum.</p><p>Bij Proximus heeft Leroy een reorganisatie in gang gezet die ten koste gaat van circa 1900 banen. Ook investeerde zij miljarden in glasvezel.</p><p>De zakenvrouw zegt ernaar uit te zien om bij KPN aan de slag te gaan. Zij wil de door Ibarra uitgestippelde strategie voortzetten. Tevens streeft zij ernaar om van KPN „een eersteklas aanbieder van digitale en communicatiediensten te maken” die dichtbij de klant staat. Leroy gaat bij KPN een basissalaris van €935.000 per jaar verdienen.</p><p>Dalende omzet</p><p>Bij KPN krijgt Leroy de taak om het telecomconcern weer te laten groeien. De voormalige PTT kampt al tien jaar met dalende omzetten. Ook krijgt de Belgische de mogelijke rechtszaak van dochter XS4all tegen KPN op haar bordje. De ondernemingsraad van XS4all is tegen het laten opgaan van het merk in KPN en heeft daarom gedreigd naar de Ondernemingskamer in Amsterdam te stappen.</p><p>Vrouw en Belg</p><p>Leroy wordt trouwens de vierde vrouwelijke bestuursvoorzitter van een bedrijf dat is genoteerd in de Nederlandse beursgraadmeters AEX en AMX. Bij informatieleverancier Wolters Kluwer staat Nancy McKinstry sinds 2003 aan het roer. Financieel dienstverlener Intertrust wordt geleid door Stephanie Miller, terwijl Herna Verhagen leiding geeft aan PostNL.</p><p>Beursman Simon Wiersma (ING) is dan ook bepaald niet verbaasd dat KPN kiest voor een vrouw als bestuursvoorzitter. „Dit past natuurlijk wel in een wereldwijde trend.”</p><p>Met Leroy wordt ook het aantal Belgische bestuursvoorzitters bij grote Nederlandse ondernemingen groter. Onder meer bij bierbrouwer Heineken (Jean-Francois van Boxmeer) en verffabrikant AkzoNobel (Thierry Vanlancker) komt zij landgenoten tegen.</p><p>De Jager</p><p>De benoeming van Leroy lijkt een tegenvaller voor financieel topman Jan Kees de Jager. Hij werd in 2017 namelijk gepasseerd, toen er naar een nieuwe KPN-baas werd gezocht. Bronnen melden echter dat De Jager deze keer geen belangstelling had om ceo te worden</p><p>Voor de benoeming van Leroy wordt nog een bijzondere aandeelhoudersvergadering gehouden. De centrale ondernemingsraad van KPN heeft zijn steun al uitgesproken voor haar benoeming.</p>
