---
layout: post
title: "Europese verkiezingen zijn in Griekenland ook een test voor de regering"
date: Sun, 12 May 2019 14:33:49 +0200
category: buitenland
externe_link: "http://feeds.nos.nl/~r/nosnieuwsbuitenland/~3/OPp49aUXJxc/2284244"
feature_image: "https://nos.nl/data/image/2019/05/12/549370/1008x567.jpg"
---

<p>Verhitte debatten, vertrouwensstemmingen in het parlement en het uitdelen van voordeeltjes aan groepen kiezers. Griekenland is volop bezig met de Europese verkiezingen, én met de lokale en regionale verkiezingen die op dezelfde dag worden gehouden. De ministers van Financiën van de Eurozone, verzameld in de Eurogroep, kijken bezorgd naar het debat en de gevolgen ervan. Wijkt Griekenland niet af van de gemaakte financiële afspraken?</p>
<p>De campagne gaat in Griekenland dus niet alleen over Europa. De stembusgang op 26 mei is ook een eerste populariteitstest voor de linkse regering van premier Alexis Tsipras, die al bijna vier jaar in het zadel zit en in september zijn termijn ziet aflopen. De opiniepeilingen zijn verdeeld over de populariteitstest: sommige peilingen gaan uit van een fors verlies voor Tsipras en zijn partij Syriza, andere peilingen zeggen dat het verlies minder groot is.</p>
<h2>Begrotingsoverschotten</h2>
<p>De premier probeert ook met oog op landelijke verkiezingen, later dit jaar, het tij te keren door maatregelen te nemen. Vooral lagere inkomensgroepen en gepensioneerden moeten daarvan profiteren.</p>
<p>Griekenland heeft zijn financiële huishouding weer op orde; er zijn zelfs begrotingsoverschotten. En dus zegt premier Tspiras dat de tijd is gekomen om "de offers van het Griekse volk te rechtvaardigen".</p>
<p>Maar al die voordeeltjes zijn een doorn in het oog bij vooral Duitse politici. "De Grieken kunnen niet eenzijdig de afspraken wijzigen", vindt CDU-politicus Eckhardt Rehberg. En ook de baas van het Internationaal Monetair Fonds in Griekenland, Peter Dolman, maakt zich zorgen. Hij vindt dat er nog steeds hervormd moet worden. "Helaas suggereren verschillende recente aankondigingen dat de regering de tegenovergestelde richting opgaat", zegt hij, vrezend voor "een terugkeer naar oude manieren".</p>
<p>De Duitse Bondsdag debatteert komende week over de verkiezingscadeautjes van Tsipras. Op 16 mei is ook de Eurogroep van plan om de Griekse situatie te bespreken.</p>
<h2>Snoeiharde campagne</h2>
<p>Ondertussen is de strijd van Tsipras en Syriza met de voornaamste tegenstander in de verkiezingen, de conservatieve Nea Dimokratia, hard en venijnig. De afgelopen dagen bleek dat maar weer eens, tijdens een debat over een motie van wantrouwen.</p>
<p>Aanleiding was de controversiële uitspraak van de onderminister van Gezondheidszorg, Pavlos Polakis. Die beschuldigde een gehandicapte ND-kandidaat voor het Europees Parlement ervan dat die zijn handicap misbruikte om zo een goede baan bij een overheidsinstantie in de wacht te slepen.</p>
<p>De kwestie leidde tot verhitte debatten en uiteindelijk een motie van wantrouwen tegen Polakis. Premier Tsipras vroeg daarop aan het parlement of er nog vertrouwen in hem was. Na een pittige avond vol persoonlijke aanvallen bleek dat een (kleine) meerderheid alsnog achter Tsipras stond.</p>
<p>In de soms lelijke campagne gaat het ook opnieuw over de naamkwestie van buurland Noord-Macedonië, voorheen Macedonië. Tsipras sloot over die naamwijziging vorig jaar een akkoord en kreeg in het parlement met hevig verzet te maken. Politici van Syriza, de partij van de premier, worden daardoor regelmatig uitgemaakt voor verraders.</p><img src="http://feeds.feedburner.com/~r/nosnieuwsbuitenland/~4/OPp49aUXJxc" height="1" width="1" alt=""/>
