---
layout: post
title: "Carapaz nieuwe rozetruidrager in Giro, Mollema verliest tijd"
date: Sat, 25 May 2019 17:27:24 +0200
categories: 
- sport 
- wielrennen 
externe_link: "https://nos.nl/l/2286259"
feature_image: "https://nos.nl/data/image/2019/05/25/552459/1008x567.jpg"
---

<p>Richard Carapaz heeft de veertiende etappe in de Giro d'Italia gewonnen. Hij pakte door bonificatieseconden bovendien de leiding in het algemeen klassement, waarin hij zeven seconden voorsprong heeft op Primoz Roglic van Jumbo-Visma.</p>
<p>Het was de tweede ritzege in Italië voor de 25-jarige Carapaz, die ook in de vierde etappe als eerste over de finish kwam. Simon Yates reed vlak voor de finish weg uit de achtervolgende groep en werd tweede. Vincenzo Nibali won de sprint om de derde plaats.</p>
<p>Bauke Mollema kon in de bergetappe niet mee met de favorieten voor de eindzege en gaf ruim vier minuten toe op Carapaz.</p>
<p>De dag begon met opnieuw tegenslag voor Sunweb. Sam Oomen stapte na 25 kilometer na een valpartij uit koers. Sunweb is nu nog maar met vier renners in koers. Naast Oomen en Tom Dumoulin zijn ook Robert Power en Louis Vervaeke al naar huis.</p>
<h2>Vuurwerk in korte, zware etappe</h2>
<p>De etappe was met 131 kilometer relatief kort, maar met vier stevige beklimmingen wel pittig. De vierde klim, de San Carlo (10 kilometer à 9,8%) was de zwaarste en daar barstte de strijd tussen de favorieten ook los.</p>
<p>Nibali ging er aan de voet al vandoor en kreeg Roglic, Carapaz, Miguel Ángel López en Mikel Landa met zich mee.</p>
<p>Mollema en Ilnoer Zakarin, die de bergetappe van vrijdag won, betaalden ogenschijnlijk de tol voor de inspanningen in de dertiende rit en zagen het gat snel groter worden.</p>
<p>Carapaz viel halverwege de klim aan en profiteerde van het gepoker tussen Roglic en Nibali, de grootste favorieten voor de eindzege. De Ecuadoriaan rondde de top (nog 25 kilometer) 34 seconden voor Roglic en co, zag daarna de marge teruglopen, tot Nibali en Roglic elkaar opnieuw gingen aanstaren.</p>
<p>Door het gedoe tussen de Sloveen en de Italiaan, vonden Rafal Majka, Simon Yates en Pavel Sivakov ook weer aansluiting voorin. </p>
<p>En Yates, die kilometerslang moeite had gedaan om bij de andere toppers te geraken, wist zelfs nog 22 seconden tijdwinst te boeken.</p>
<p>Mollema, die nu zesde staat op 2.57 van Carapaz, reageerde na afloop bij Eurosport: "Ik ben zeker teleurgesteld. Als je twee minuten verliest op bijna alle favorieten, dan is het geen goede dag. Die klim was me net iets te steil. (...) Tien kilometer aan tien procent. Dat soort beklimmingen ligt me niet zo goed."</p>
<h2>Mollema: 'Wordt zware laatste week'</h2>
<p>Op de vraag hoe hij nu tegen zijn klassementsambities aankijkt, antwoordde hij: "Volgens mij sta ik zesde, dus is er niet zoveel aan de hand. Ik ga zeker nog voor het klassement. Het gaat een hele zware laatste week worden. Ik moet zorgen dat ik slechte dagen voorkom."</p>
