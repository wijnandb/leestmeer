---
layout: post
title: "Verstappen: 'Pole is mooi, maar het gaat om de race'"
date: Sat, 03 Aug 2019 16:51:38 +0200
categories: 
- sport 
- autosport 
externe_link: "https://nos.nl/l/2296177"
feature_image: "https://nos.nl/data/image/2019/08/03/567932/1008x567.jpg"
---

<p>Max Verstappen hoopt bij de Grand Prix van Hongarije dat de eerste poleposition uit zijn loopbaan zondag een positief gevolg krijgt in de race. "Het gaat natuurlijk om morgen", benadrukte de Limburger.</p>
<p>Hij is de honderdste coureur in de Formule 1-geschiedenis die van poleposition gaat starten. Hij noteerde in de drie kwalificatiesessies telkens toptijden en zette in Q3 direct de beste tijd neer.</p>
<p>"Ik was vervolgens bang dat ik 'm nog zou verliezen als Mercedes en Ferrari hun motor zouden opschroeven, maar we hadden net genoeg over", vertelde Verstappen.</p>
<h2>Verstappen complimenteert monteurs</h2>
<p>De coureur gaf de monteurs van Red Bull een compliment voor het verzette werk van de voorbije weken. "Sinds Oostenrijk is de auto een stuk beter. Dat komt door updates en allerlei kleine nieuwe onderdelen. Het is niet één groot ding, het zijn details."</p>
<p>"Het is indrukwekkend hoe het team is opgekrabbeld na de moeilijke seizoensstart", ging hij verder. "We zijn nu zelfs sterk op circuits die ons niet zo geweldig liggen. Dat biedt perspectief voor de tweede seizoenshelft."</p>
<p>Verstappen zag nog meer voordelen van het behalen van de eerste pole uit zijn carrière. "Ik ben ook blij, omdat mensen me nu niet meer de vraag hoeven te stellen wanneer ik m'n eerste pak."</p>
<h2>Hamilton: 'Blij voor Max'</h2>
<p>Lewis Hamilton heeft tot nu toe 87 polepositions op zijn naam. Hij was blij voor Verstappen. "De eerste is voor elke coureur erg speciaal", reageerde de Brit, die zondag op de derde plaats begint, "Mijn kwalificatie ging niet echt lekker. De auto voelde niet top, maar ik hoop dat we het morgen beter doen."</p>
<p>De Mercedes-coureur vertelde op de persconferentie dat hij ook profijt heeft van de goede prestaties van teamgenoot Valtteri Bottas. De Fin reed vandaag de tweede kwalificatietijd.</p>
<p>En dat in tegenstelling de concurrentiestrijd bij Red Bull, waar Pierre Gasly een stuk minder presteert dan Verstappen. "Het is een voordeel dat Valtteri en ik elkaar kunnen helpen", aldus Hamilton. "Max kan niet door zijn teamgenoot worden geholpen."</p>
