---
layout: post
title: "Weertman kan unieke status met jaar verlengen, maar 'gaat niet forceren'"
date: Mon, 15 Jul 2019 11:20:26 +0200
category: sport
externe_link: "https://nos.nl/l/2293564"
feature_image: "https://nos.nl/data/image/2019/07/15/563609/1008x567.jpg"
---

<p>In 2017 schreef Ferry Weertman op meerdere manieren geschiedenis. Na het winnen van zijn wereldtitel dat jaar werd hij de eerste openwaterzwemmer die erin slaagde de triple (EK, WK en Olympische Spelen) op zijn naam te schrijven. De double (EK en WK) had ook nog niemand gepakt, laat staan dat een openwaterzwemmer alle drie de titels op hetzelfde moment in bezit had.</p>
<p>Weertman kan morgen op de WK in Zuid-Korea die unieke status met een jaar verlengen. Komende nacht, 03.00 uur Nederlandse tijd, duikt hij in het Zuid-Koreaanse Gwangju het water in voor de 10 kilometer.</p>
<p>De vriend van Ranomi Kromowidjojo zegt weliswaar een goede voorbereiding te hebben gehad, maar verwacht toch zware concurrentie. En die belagers komen soms uit onverwachte hoeken.</p>
<p>Naast de gebruikelijke tegenstanders in het openwaterzwemmen, zoals de Hongaar Kristóf Rasovszky die Weertman tijdens de wereldbeker in Hongarije nog versloeg, moet Weertman in Zuid-Korea namelijk ook rekening houden met twee belagers normaal gesproken hun kunsten vertonen in het klassieke 50-meterbad.</p>
<p>Dat zijn de Italiaan Gregorio Paltrinieri en de Duitser Florian Wellbrock. Beiden deden mee op de 1.500 meter tijdens de Olympische Spelen van 2016 in Rio de Janeiro. Sterker nog, eerstgenoemde won in Rio de gouden medaille.</p>
<p>Weertman is zich bewust van het gevaar van de twee die nu een uitstapje maken naar het open water. "De olympisch kampioen van 2012, Oussama Mellouli, had maar drie openwaterwedstrijden gezwommen toen hij de titel won."</p>
<p>Daarnaast kan er volgens Weertman ook ineens een outsider opstaan. Of een onbekende die een verrassende tactiek hanteert.</p>
<p>"Dat komt omdat er op dit WK ook olympische tickets te bemachtigen zijn. De toptien plaatst zich voor de Spelen in Tokio. Zwemmers die normaal gesproken de toptien niet halen, proberen dan wel eens vroeg aan te vallen. Die kunnen natuurlijk wegblijven."</p>
<h2>Oog voor 2020</h2>
<p>Zelf de toptien halen, is voor Weertman vannacht de eerste prioriteit. "Ik wil sowieso volgend jaar in Tokio mijn titel verdedigen."</p>
<p>Met het oog op 2020 denkt hij er daarom zelfs over na om zijn tactiek tijdens de wedstrijd aan te passen, zelfs als dat het risico met zich meebrengt dat hij de wereldtitel misloopt.</p>
<p>"Misschien ga ik voor een tweede, derde of vierde plek zwemmen, als ik merk dat de winst te veel moeite kost."</p>
<p>Weertman wil zichzelf in Zuid-Korea niet forceren voor een overwinning, als dat betekent dat hij vervolgens inzakt en mogelijk als elfde eindigt. "Die beslissing neem ik tijdens de wedstrijd."</p>
<h2>Finisher</h2>
<p>Mocht het op een close finish uit lopen, dan kan Weertman in elk geval nog vertrouwen op zijn eindsprint. Meerdere malen bewees de kampioen dat hij ijzersterke finisher is. Het Olympisch goud in Rio won hij door de Griek Spyridon Gianniotis op de meet te verslaan en ook zijn huidige Europese titel dankt hij aan zijn vermogen om met zijn hand net iets eerder tegen het houten finishbord te slaan.</p>
<p>"De sprint is inderdaad mijn handelsmerk en daar train ik ook op", zegt Weertman. "Na negen kilometer is iedereen gebroken en dan is de uitdaging om in de finale er nog net even iets uit te persen. En ook nog fris genoeg zijn, om als eerste aan te tikken."</p>
<p>Zo'n spannende finale als in Rio winnen doet Weertman ongeveer één keer per seizoen. Dit jaar heeft hij hem nog tegoed.</p>
