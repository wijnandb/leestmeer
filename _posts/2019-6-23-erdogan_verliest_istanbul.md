---
layout: post
title: "Erdogan verliest Istanbul"
date: Sun, 23 Jun 2019 18:23:00 +0200
category: buitenland
externe_link: "https://www.telegraaf.nl/nieuws/2019805412/erdogan-verliest-istanbul"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1fe7f1d4-95ed-11e9-bdd7-02c309bc01c1.jpg"
---

<p class="intro">Ekrem Imamoglu heeft opnieuw de burgemeestersverkiezingen in Istanbul gewonnen. En dit keer echt: zijn tegenstrever Binali Yildirim van regeringspartij AKP heeft zijn verlies toegegeven.</p> <p>Imamoglu was de kandidaat namens oppositiepartij CHP. In maart won hij de verkiezingen ook al, maar hij wist slechts nipt meer stemmen te behalen dan Yildirim: 13.000. Voor Istanbul, dat bijna net zoveel inwoners telt als Nederland, is dat een minimaal verschil.</p><p>Dit keer is het verschil met Yildirim een stuk groter. Imamoglu veroverde 54% van de stemmen en de marge met Yildirim zou dit keer zo’n 775.000 stemmen zijn. Dat was onder meer te danken aan een fors hogere opkomst dan in maart.</p><p>Nieuw begin</p><p>„Dit is een nieuw begin voor Istanbul”, zei Imamoglu triomfantelijk tijdens zijn overwinningsspeech. Hij richtte zich rechtstreeks tot de Turkse president Recep Tayyip Erdogan: „Geachte meneer de president. Ik zou graag met u samenwerken en u ontmoeten zodat we het over de problemen kunnen hebben die we alleen samen kunnen oplossen, zoals infrastructuur, de vluchtelingencrisis en de voorbereidingen op aardbevingen.”</p><p>Volgens Imamoglu heeft Turkije met deze verkiezingen onderstreept dat het land nog altijd een democratie is: „Het is een lesje voor diegenen die Turkije vergeleken met de landen in onze buurt.” De aanstaande burgemeester van Istanbul doelde met die uitspraak op buurlanden als Syrië en Iran.</p><p>Imamoglu beloofde verder dat hij de gemeentelijke financiën onder de loep zal nemen. In zijn campagne stelde de politicus dat er miljarden Turkse Lira’s uit de Istanbulse schatkist zijn verdwenen, mogelijk als gevolg van corruptie.</p><p>Klap voor AKP</p><p>De AKP liet de uitslag van de verkiezingen in maart ongeldig verklaren, omdat er onregelmatigheden zouden zijn geconstateerd. Zo zouden er stemmen zijn gestolen en zouden sommige waarnemers niet de juiste papieren hebben gehad. De oppositie vermoedde dat de regeringspartij zelf vals spel speelde en de ruime marge waarmee Imamoglu gisteren wist te winnen, lijkt dat vermoeden te bevestigen.</p><p>De Turkse president feliciteerde de aanstaande burgemeester van Istanbul in een tweet. Dat Erdogans AKP de voormalige hoofdstad nu ’kwijt’ is, betekent een forse klap. De machtsbasis van de president ligt in Istanbul: hij begon er zijn politieke carrière, hij was in de jaren 90 zelf burgemeester van Istanbul en hij richtte er in 2001 de AKP op.</p><p>„Wie Istanbul wint, wint Turkije”, is een beroemde uitspraak van Erdogan, die hij in de aanloop naar deze verkiezingen meermaals herhaalde. Met name vanuit de oppositie klinkt het nu dat dit verlies wel eens het begin van het einde zou kunnen zijn voor de president. Dat is wellicht iets te optimistisch gedacht, maar het verlies in Istanbul betekent in ieder geval een flinke barst in president Erdogans imago.</p>
