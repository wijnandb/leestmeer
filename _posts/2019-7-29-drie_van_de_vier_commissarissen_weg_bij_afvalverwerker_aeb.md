---
layout: post
title: "Drie van de vier commissarissen weg bij afvalverwerker AEB"
date: Mon, 29 Jul 2019 17:51:12 +0200
category: binnenland
externe_link: "http://feeds.nos.nl/~r/nosnieuwsbinnenland/~3/tjXA6Xw35LA/2295637"
feature_image: "https://nos.nl/data/image/2019/07/29/567098/1008x567.jpg"
---

<p>Drie van de vier leden van de raad van commissarissen (rvc) van AEB stappen op naar aanleiding van de problemen bij de Amsterdamse afvalverwerker, schrijft wethouder Udo Kock in een brief aan de Amsterdamse gemeenteraad.</p>
<p>AEB legde begin deze maand vier van de zes verbrandingsovens om veiligheidsredenen stil. Door financiële problemen was er bezuinigd op onderhoudskosten. Omdat het bedrijf ook afval van buiten Amsterdam verwerkt, kwam ook het ophalen en verwerken van afval uit andere delen van het land in gevaar.</p>
<p>Vorige week werd AEB van de financiële ondergang gered door een injectie van 16 miljoen euro, waarvan 6 miljoen van de gemeente Amsterdam - die voor 100 procent aandeelhouder is - en 10 miljoen van banken. Een van de voorwaarden voor de steun was het installeren van twee nieuwe commissarissen om de rvc en het toezicht te versterken.</p>
<p>Volgens de statuten mag de rvc uit maximaal vijf personen bestaan. Daardoor moest één van de commissarissen aftreden. Zaterdag maakte rvc-voorzitter Yvonne Timmerman-Buck bekend dat er drie mensen opstappen, onder wie zijzelf. Dit zal "bij voorkeur gefaseerd" gebeuren.</p><img src="http://feeds.feedburner.com/~r/nosnieuwsbinnenland/~4/tjXA6Xw35LA" height="1" width="1" alt=""/>
