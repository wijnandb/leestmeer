---
layout: post
title: "Minister bekent: ’Bericht personeelstekort gezondheidszorg te rooskleurig’"
date: Wed, 29 May 2019 12:56:55 +0200
category: binnenland
externe_link: "https://www.telegraaf.nl/nieuws/3665137/minister-bekent-bericht-personeelstekort-gezondheidszorg-te-rooskleurig"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/992e0a32-8207-11e9-8525-0217670beecd.jpg"
---

<p class="intro">Het ministerie van Volksgezondheid heeft het verwachte personeelstekort in de gezondheidszorg en het aandeel van het kabinetsbeleid daarin te rooskleurig voorgesteld, erkent minister Hugo de Jonge. Hij komt daarmee een geërgerde Tweede Kamer tegemoet. Die is boos dat De Jonges ministerie gunstiger cijfers toeschreef aan het kabinetsbeleid, terwijl die voor de helft het gevolg waren van een andere rekenmethode.</p> <p>De oppositie, maar ook regeringspartijen D66 en VVD, voelen zich bedrogen. „Bijna alle Kamerleden hebben deze verkeerde indruk gekregen”, zei D66’er Vera Bergkamp. Het persbericht dat het ministerie uitstuurde was „bij elkaar gerommelde reclamepraat” en „onverstandig” en dat zou ook De Jonge moeten toegeven, vonden respectievelijk PVV en 50PLUS. Dat de minister niet onmiddellijk door het stof wilde, vergrootte hun irritatie nog.</p><p>De Jonge erkent dat het persbericht dat het ministerie uitstuurde „onevenwichtig” was en „anders had gemoeten. Point taken. Ik zal daar volgende keer met extra zorg op letten.” De brief die hij aan de Kamer stuurde, was wel genuanceerder en meer in balans, stelt hij.</p><p>Hij tekent wel aan dat van boze opzet, zoals onder andere de PVV hem aanwrijft, geen sprake was. Het kabinet heeft er helemaal niets bij te winnen om de personeelstekorten minder ernstig voor te stellen dan ze zijn, houdt De Jonge vol. „We hebben er belang bij dat iedereen wakker blijft en de urgentie snapt.”</p>
