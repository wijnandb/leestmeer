---
layout: post
title: "Dit zijn de vijf opvallendste spelers van het succesvolle Oranje onder 17"
date: Sun, 19 May 2019 09:15:57 +0200
categories: 
- sport 
- voetbal 
externe_link: "https://nos.nl/l/2285356"
feature_image: "https://nos.nl/data/image/2019/05/19/551072/1008x567.jpg"
---

<p>Bijna op de dag af een jaar geleden wonnen de mannen van Oranje onder 17 de Europese titel. In de finale werd Italië na strafschoppen verslagen, nadat het in de reguliere speeltijd 2-2 was geworden.</p>
<p>Vandaag om 17.30 uur verdedigt Oranje de titel in de finale en opnieuw zijn de Italiaanse leeftijdsgenoten de tegenstander. Nederland wist op weg naar de eindstrijd bijna alle wedstrijden te winnen. Oranje verloor alleen in de groepsfase van Frankrijk, maar bondscoach Peter van der Veen koos voor die wedstrijd voor een B-elftal. De Nederlandse ploeg was namelijk al zeker van de halve finales.</p>
<p>Op welke spelers kan Oranje vanmiddag rekenen? Wij pikken de vijf opvallendste namen eruit.</p>
<h2>Melayro Bogarde (16 jaar)</h2>
<p>Bogarde, een neef van oud-international Winston, verliet afgelopen zomer na tien jaar de jeugdopleiding van Feyenoord voor een avontuur in Duitsland.</p>
<p>Bij Hoffenheim tekende hij een contract voor drie jaar. De centrale verdediger kende een succesvol eerste jaar bij onze oosterburen en speelde de meeste van zijn wedstrijden in het elftal van onder 19.</p>
<p>De vergelijking met zijn oom, die ook verdediger was, is natuurlijk snel gemaakt. Toch ziet Melayro naar eigen zeggen wel verschillen. De jongste Bogarde is wat offensiever ingesteld en qua stijl vergelijken ze hem bij Oranje onder 17 soms met Frenkie de Jong. Al speelt Bogarde zelden op het middenveld.</p>
<p>Tijdens dit EK in Ierland speelde Bogarde in elk duel mee en hij maakte telkens een sterke indruk.</p>
<h2>Kenneth Taylor (17 jaar)</h2>
<p>Als product van de Ajax-jeugdopleiding maakte Taylor dit seizoen zijn debuut in het betaalde voetbal. De middenvelder speelde één wedstrijd voor Jong Ajax tegen Jong PSV. De meeste wedstrijden speelde Taylor voor Ajax onder 19.</p>
<p>Als 'lopende' middenvelder gaat Taylor vaak diep zonder bal. Een type-Donny van de Beek zou je kunnen zeggen. Ook heeft het talent een goed oog voor de vrije ruimtes op het veld en speelt hij graag tussen de linies.</p>
<p>Tijdens dit EK speelde Taylor, die aanvoerder is van Oranje onder 17, vier van de vijf wedstrijden. Een basisplaats in de finale lijkt wel een zekerheid.</p>
<h2>Ian Maatsen (17 jaar)</h2>
<p>Maatsen wordt gezien als een groot talent. Via de jeugdopleidingen van Feyenoord en Sparta kwam hij in 2015 bij PSV terecht. In Eindhoven zagen ze de verdediger, die ook op het middenveld uit de voeten kan, als een toekomstig speler voor het eerste elftal.</p>
<p>Maatsen zelf had echter andere plannen. Afgelopen zomer maakte hij de overstap naar het Engelse Chelsea, dat verschillende andere Europese topclubs aftroeft in de strijd om de gunsten van de Nederlander.</p>
<p>In Londen zien ze Maatsen vooral als een box-to-box-speler, een voetballer de hele ruimte bestrijkt tussen twee strafschopgebieden. Maar hij kan ook uit de voeten als verdediger. Tijdens het EK in Ierland kwam de geboren Vlaardinger vooral uit op het middenveld.</p>
<h2>Mohamed Taabouni (17 jaar)</h2>
<p>Taabouni schoot Oranje naar de finale. In het duel met Spanje krulde hij één minuut voor tijd met een knap afstandsschot vanaf de zestienmeterlijn de bal binnen. Het doelpunt laat zien hoe behendig het talent is, vooral ook in de kleine ruimtes.</p>
<p>Taabouni wordt gezien als een van de kroonjuwelen bij zijn club AZ. Samen met onder anderen Myron Boadu moet hij de volgende lichting worden die gaat schitteren in Alkmaar.</p>
<p>Dit seizoen speelde Taabouni zijn wedstrijden in Alkmaar voornamelijk bij onder 19 en Jong AZ. Als aanvaller, maar ook als middenvelder kwam hij tijdens het EK in Ierland alle wedstrijden in actie.</p>
<h2>Brian Brobbey (17 jaar)</h2>
<p>Brobbey is misschien wel de opvallendste verschijning van het stel. Met zijn 17 jaar is de spits fysiek al een stuk sterker dan zijn leeftijdsgenoten en ook aan zijn snelheid ontbreekt het niet. De vergelijking met de Belgische aanvaller Romelu Lukaku is snel gemaakt.</p>
<p>Bij zijn club Ajax wordt Brobbey gezien als een van de grootste talenten uit de jeugdopleiding. De broer van profs Derrick Luckassen (Hertha BSC) en Kevin Luckassen (Almere City) loopt in de competitie bij Ajax onder 19 bijna één op één. En ook in de UEFA Youth League wist hij makkelijk het net te vinden.</p>
<p>Tijdens het EK scoorde hij al drie keer in vier duels. Voor doelpunten in de finale zal toch vaak naar hem gekeken gaan worden. Tijdens de finale van vorig jaar wist hij het net in ieder geval te vinden, hij scoorde een keer.</p>
