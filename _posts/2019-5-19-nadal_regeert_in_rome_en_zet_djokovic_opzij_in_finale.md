---
layout: post
title: "Nadal regeert in Rome en zet Djokovic opzij in finale"
date: Sun, 19 May 2019 19:36:20 +0200
category: sport
externe_link: "https://nos.nl/l/2285447"
feature_image: "https://nos.nl/data/image/2019/05/19/551227/1008x567.jpg"
---

<p>Een week voor Roland Garros heeft Rafael Nadal voor de negende keer het masterstoernooi van Rome op zijn naam gebracht. In een vooral in de tweede set meeslepende finale vloerde hij Novak Djokovic met 6-0, 4-6, 6-1.</p>
<p>De nummers één en twee van de wereld stonden voor de 54ste keer tegenover elkaar en voor de 26ste keer betrof het een finale. Nog niet eerder won Nadal een set met 6-0 van Djokovic.</p>
<p>Nadal had op het Foro Italico deze week nog geen set verloren en leek veel fitter dan Djokovic, die twee driesetters in de benen had. In de tweede set richtte de Serviër zich echter grandioos op.</p>
<h2>Boeiend gevecht</h2>
<p>Djokovic begon de tweede set met een lovegame, gevolgd door een lovegame van Nadal, waarna zich een boeiend gevecht ontspon. Op 3-3 sloeg de Serviër zich uit de problemen en op 4-5 leek Nadal hetzelfde te gaan doen toen hij van 0-30 terugkwam naar 40-30. Drie punten later was de set toch voor Djokovic.</p>
<p>In set drie leverde Djokovic meteen zijn opslag in, waarna hij uit pure frustratie zijn racket kapotsloeg. Vanaf dat moment heerste Nadal weer. Geconcentreerd benutte de Spanjaard zijn kansen en stoomde resoluut door naar de winst.</p>
