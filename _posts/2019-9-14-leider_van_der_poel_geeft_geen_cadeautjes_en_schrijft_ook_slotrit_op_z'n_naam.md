---
layout: post
title: "Leider Van der Poel geeft geen cadeautjes en schrijft ook slotrit op z'n naam"
date: Sat, 14 Sep 2019 16:23:28 +0200
categories: 
- sport 
- wielrennen 
externe_link: "https://nos.nl/l/2301680"
feature_image: "https://nos.nl/data/image/2019/09/14/577200/1008x567.jpg"
aantal: 200
unieke: 136
bron: "NOS"
---

<p>Mathieu van der Poel heeft op passende wijze de Ronde van Groot-Brittannië, één van de voorbereidingskoersen op de WK, op zijn naam geschreven. De Nederlander van Corendon-Circus won ook de slotrit en bracht daarmee zijn aantal ritzeges in Engeland op drie.</p>
<p>Van der Poels leiderstrui lag wel onder vuur in de 165 kilometer lange rit tussen Altrincham en Manchester. Mitchelton-Scott hoopte de klassementsleider op de korte, venijnige klimmetjes te slopen, maar Van der Poel gaf geen krimp, ook niet toen Andrej Amador (achtste op 0.57) ervandoor ging.</p>
<p>Van der Poel pareerde in de finale ook nog aanvallen, waarna hij in de sprint zijn klasse en z'n tomeloze ambities toonde. Cees Bol lag op kop, had de streep in het zicht, maar Van der Poel duwde zijn wiel er in een ultieme jump alsnog voorbij.</p>
<h2>Elf zeges in 27 dagen</h2>
<p>Met het succes in de slotetappe en de eindzege in Groot-Brittannië, brengt Van der Poel zijn seizoenstotaal op elf overwinningen - evenveel als Pascal Ackermann. Hij weet alleen renners als Dylan Groenewegen (14), Sam Bennett (13) en Julian Alaphilippe (12) nog voor zich.</p>
<p>Het verschil met die toprenners? Van der Poel had er slechts 27 koersdagen voor nodig, zij minimaal 64.</p>
