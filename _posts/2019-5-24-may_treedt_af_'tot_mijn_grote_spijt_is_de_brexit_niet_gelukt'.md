---
layout: post
title: "May treedt af: 'Tot mijn grote spijt is de brexit niet gelukt'"
date: Fri, 24 May 2019 11:08:14 +0200
category: nieuws
externe_link: "https://nos.nl/l/2286089"
feature_image: "https://nos.nl/data/image/2019/05/24/552214/1008x567.jpg"
---

<p>Theresa May treedt af als premier van het Verenigd Koninkrijk. Op een persconferentie zei ze als partijleider terug te treden op vrijdag 7 juni. De Conservatieve Partij zal daarna een nieuwe partijleider kiezen, die daarmee automatisch premier wordt.</p>
<p>May blijft aan als premier tot haar opvolger is gekozen. Volgens de Conservatieve Partij gebeurt dat vlak voor het zomerreces, dat eind juli begint.</p>
<p>Zichtbaar en hoorbaar geÃ«motioneerd blikte May voor de deur van Downing Street 10 terug op de mislukte pogingen om de brexit-deal met de Europese Unie door het Lagerhuis te loodsen. "Ik geloof dat het goed was om door te zetten, zelfs toen de kans op succes klein leek. Maar ik geloof nu dat het in het landsbelang is dat er een nieuwe premier komt."</p>
<p>"Tot mijn grote spijt is het niet gelukt om de brexit te realiseren", zei May. Het is aan haar opvolger om toch steun te zoeken voor het brexit-akkoord in het Lagerhuis. "Die overeenstemming kan alleen worden bereikt als alle partijen bereid zijn tot compromissen."</p>
<p>May noemde haar premierschap "de eervolste betrekking van haar leven". "Ik vertrek niet in vijandigheid, maar met enorme en blijvende dankbaarheid voor de kans die ik kreeg om het land te dienen waar ik van hou."</p>
<p>Doordat May niet direct vertrekt, is ze nog wel premier tijdens het staatsbezoek van de Amerikaanse president Trump van 3 tot 5 juni.</p>
<h2>'Nieuwe verkiezingen'</h2>
<p>De Britse oppositieleider Jeremy Corbyn noemt het vertrek van May terecht. "Ze heeft nu geaccepteerd wat het land al maanden weet: ze kan niet regeren, net als haar verdeelde en uit elkaar gevallen partij." De Labour-leider vindt dat er snel verkiezingen moeten komen. Nigel Farage, de leider van de Brexit Party, zegt dat May de stemming in het land en haar partij verkeerd heeft ingeschat.</p>
<p>Premier Rutte heeft May op Twitter bedankt voor de samenwerking.</p>
<p>Voorzitter Juncker van de Europese Commissie noemt May een moedige vrouw. De Duitse bondskanselier Merkel zegt veel respect te hebben voor Mays besluit om af te treden.</p>
<p>De Ierse regering benadrukt dat het brexit-akkoord niet zal veranderen door Mays vertrek. "Ik zie de EU een nieuwe premier geen betere of andere deal aanbieden", zei minister Coveney van Buitenlandse Zaken. De Franse president Macron roept de Britse overheid op om snel duidelijkheid te geven over hoe de brexit er verder uit moet zien.</p>
<h2>Tweede referendum</h2>
<p>May kwam de afgelopen dagen steeds meer onder vuur te liggen vanwege haar nieuwe poging om de brexit-deal met de Europese Unie goedgekeurd te krijgen door het Lagerhuis. Conservatieve partijgenoten reageerden woedend op Mays plan om de weg vrij te maken voor een tweede brexit-referendum.</p>
<p>Gisteren werd duidelijk dat May de nieuwe Lagerhuis-stemming over de brexit-deal, die gepland stond voor de week van 3 juni, uitstelt. Het akkoord met de Europese Unie is sinds januari drie keer afgewezen door het Lagerhuis. Het vertrek van het Verenigd Koninkrijk uit de EU is uitgesteld tot 31 oktober.</p>
<p>In december probeerden partijgenoten al om May af te zetten. Ze overleefde toen de vertrouwensstemming met 200 tegen 117 stemmen. Partijregels schrijven voor dat er binnen een jaar niet nog een vertrouwensstemming kan volgen, maar meerdere leden probeerden deze week de regels te veranderen om May alsnog weg te stemmen.</p>
