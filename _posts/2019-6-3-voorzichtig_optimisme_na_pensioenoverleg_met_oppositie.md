---
layout: post
title: "Voorzichtig optimisme na pensioenoverleg met oppositie"
date: Mon, 03 Jun 2019 13:52:16 +0200
category: nieuws
externe_link: "https://nos.nl/l/2287442"
feature_image: "https://nos.nl/data/image/2019/06/03/554386/1008x567.jpg"
---

<p>In de gesprekken over de toekomst van de pensioenen zien de oppositiepartijen GroenLinks en PvdA beweging van het kabinet. Maar of er ook echt plannen komen die op steun van die partijen kan rekenen is nog even afwachten. Er moet nog wel "een tandje bij", zeiden PvdA-leider Asscher en GroenLinks leider-Klaver na afloop van overleg met het kabinet over de pensioenen.</p>
<p>Omdat de coalitie geen meerderheid meer in de Eerste Kamer heeft is steun van oppositiepartijen nodig om de plannen door de senaat te loodsen. Het kabinet heeft volgens PvdA-leider Asscher meer tijd gevraagd.</p>
<h2>'Politieke durf'</h2>
<p>Voor aanvang van het gesprek zei Asscher dat het hoog tijd voor beweging is. De gesprekken over de pensioenen slepen al jaren. In november klapten ze omdat partijen het onder meer niet eens konden worden over de leeftijd waarop mensen kunnen stoppen met werken. Vakbonden en oppositie willen dat de AOW-leeftijd minder snel stijgt dan afgesproken.</p>
<p>Voor het weekend maakte minister Koolmees bekend dat het kabinet bereid is om de AOW-leeftijd tijdelijk te bevriezen. Dat komt voor een deel tegemoet aan de wensen van de bonden.</p>
<p>Een verlaging van de AOW-leeftijd lijkt politiek niet haalbaar. Wel zou het kabinet het voor mensen met zware beroepen mogelijk willen maken om eerder te stoppen met werken.</p>
<p>"Het kabinet snapt dat er beweging nodig is," aldus Asscher. "Maar het hikt ook aan tegen het feit dat dat geld kost. Het is nu een kwestie van politieke wil en durf om een fatsoenlijk pensioenakkoord te sluiten."</p>
<h2>Deadline</h2>
<p>Om de beoogde AOW-leeftijd in 2020 te veranderen moet dat voor 1 juli in de wet zijn vastgelegd. Daarmee is er maar vier weken de tijd om de wet aan te nemen.</p>
<p>Minister Koolmees zei voor het gesprek met GroenLinks en PvdA dat hij een breed draagvlak wil. Klaver en Asscher benadrukten in het gesprek nog eens de voor hen belangrijke punten. Zo benadrukte GroenLinks dat het van het grootste belang is dat mensen met zware beroepen eerder kunnen stoppen. Asscher zei dat mensen niet onnodig gekort mogen worden op hun pensioenen. Ook willen de partijen dat zelfstandigen beter beschermd worden, er pensioenen voor meer mensen komen en de AOW leeftijd dus minder stijgt.</p>
<p>Later vandaag gaan de gesprekken verder met de vakbonden en werkgevers. Het kabinet richt zich eerst op GroenLinks en de PvdA vanwege de goede banden met de vakbonden.</p>
