---
layout: post
title: "Bertens komt richting Roland Garros op adem: 'Ja, mijn naam valt vaak'"
date: Mon, 20 May 2019 06:33:08 +0200
category: sport
externe_link: "https://nos.nl/l/2285484"
feature_image: "https://nos.nl/data/image/2019/05/20/551288/1008x567.jpg"
---

<p>Vandaag geniet Kiki Bertens nog van een rustdag, maar vanaf morgen gaat de focus volledig op Roland Garros. Ze reist deze week als nummer vier van de wereld af naar Parijs voor het grandslamtoernooi op haar favoriete ondergrond: gravel.</p>
<p>"Ik ga daarheen met dezelfde missie als bij ieder ander toernooi: winnen", vertelt ze aan NOS-verslaggever Vlado Veljanoski, die haar in Rome bezocht.</p>
<p>Zelf beseft Bertens maar al te goed dat na haar toernooiwinst in Madrid en halvefinaleplaats in Rome alle ogen in Parijs op haar gericht zullen zijn. "Ja, mijn naam valt vaak. Dat krijg je als je een groot toernooi wint, dan komt iedereen erop af. Maar iedereen kan winnen in Parijs."</p>
<h2>'Honderd meiden die Kiki's plekje willen'</h2>
<p>Ook coach Raemon Sluiter weet dat zijn pupil tot de favorieten behoort op Roland Garros. Dat zorgt voor extra druk. "Je kan het niemand kwalijk nemen. En als ze in Parijs haar niveau haalt, doet ze ook mee. Heel simpel."</p>
<p>"Maar we moeten ook overzicht houden, want het gaat heel snel nu", vervolgt Sluiter. "De tendens in de pers is nummer een worden en Roland Garros winnen. Maar er lopen nog honderd meiden achter Kiki die allemaal haar plekje willen hebben."</p>
<p>Bertens koos ervoor om zaterdagavond terug te vliegen naar Nederland en niet meteen koers te zetten naar Roland Garros. Reden is dat ze eerst even in alle rust de drukte en hectiek van de afgelopen week wil verwerken alvorens aan de stressvolle Parijse missie te beginnen.</p>
<p>Wanneer ze later deze week op Roland Garros arriveert - waar ze in 2016 al eens de halve finales haalde - weet ze wat haar te doen staat: "Focussen op de dingen die ik moet doen, mezelf blijven verbeteren, goed naar mijn lichaam luisteren en daar met alle energie gaan staan."</p>
<h2>Blijven focussen op proces</h2>
<p>Ook hier kan Sluiter alleen maar bevestigend knikken. "Ze moet blijven doen waar ze mee bezig is. Dat schijnt nogal goed te werken. Als we ons blind gaan staren op de resultaten, gaat het proces waarschijnlijk naar de kloten."</p>
<p>Hij gaat verder: "Als je over m√≥eten gaat praten, gaat de boel klem zitten. Dat willen we niet."</p>
