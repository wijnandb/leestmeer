---
layout: post
title: "Kopgroep met Dumoulin redt het niet, Teuns wint tweede etappe Dauphiné"
date: Mon, 10 Jun 2019 16:20:49 +0200
category: sport
externe_link: "https://nos.nl/l/2288442"
feature_image: "https://nos.nl/data/image/2019/06/10/555914/1008x567.jpg"
---

<p>Dylan Teuns heeft de tweede etappe in het Critérium du Dauphiné gewonnen. In een sprint-à-deux liet de Belg zich bijna verrassen door Guillaume Martin, die buiten het blikveld van Teuns de sprint aanging. Maar in extremis drukte Teuns zijn voorwiel net iets eerder over de meet dan zijn medevluchter.</p>
<p>In een enerverende, heuvelachtige etappe koos Tom Dumoulin voor de vroege vlucht, die geen standhield. Edvald Boasson Hagen kon het hoge tempo op de slotklim niet bijhouden en verloor zijn gele leiderstrui.</p>
<h2>Hoog tempo</h2>
<p>Op de Côte de Moussages, de eerste col van de dag, ontstond een kopgroep van dertien renners. Daarin enkele grote namen als Michal Kwiatkowski, Julian Alaphilippe en Tom Dumoulin. Het verschil werd, mede door het kopwerk van Team Ineos en EF Education First, nooit heel groot.</p>
<p>Van de dertien koplopers bleven er na de Côte de la Baraque vijf over. Eén van hen was Dumoulin, maar op 35 kilometer van de streep werd de groep ingerekend door het peloton. De Nederlander zou uiteindelijk als 72ste, op bijna negen minuten van de winnaar, binnenkomen.</p>
<h2>Versplinterd peloton</h2>
<p>Gelijk daarna reed een nieuwe groep renners weg. Op de laatste klim van de dag vielen Dylan Teuns en Guillaume Martin nogmaals aan. Zij bleven als enige uit de greep van het inmiddels versplinterde peloton. Teuns bleek in Craponne-sur-Arzon de betere sprinter en pakte zo niet alleen de dagzege, maar ook de gele trui.</p>
<p>Achter Teuns en Martin voerden de favorieten voor de eindzege druk op elkaar op. Romain Bardet en Steven Kruijswijk waren de voornaamste verliezers van de dag. Zij verloren 31 seconden op onder meer Chris Froome, Thibaut Pinot en Nairo Quintana.</p>
<h2>Dumoulin tevreden</h2>
<p>Dumoulin verwacht geen rol van betekenis te kunnen spelen bovenin. "Mijn niveau is niet zodanig dat ik voor het klassement kan meedoen", zei de 28-jarige renner van Team Sunweb.</p>
<p>"Ik ben tevreden, de knie heeft zich goed gehouden. Het is nu een kwestie van de stijgende lijn vasthouden en hopelijk groeit de vorm in de komende weken."</p>
