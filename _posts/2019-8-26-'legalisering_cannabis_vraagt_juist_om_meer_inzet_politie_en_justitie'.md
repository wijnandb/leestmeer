---
layout: post
title: "'Legalisering cannabis vraagt juist om meer inzet politie en justitie'"
date: Tue, 27 Aug 2019 01:28:16 +0200
category: nieuws
externe_link: "https://nos.nl/l/2299111"
feature_image: "https://nos.nl/data/image/2019/08/27/572802/1008x567.jpg"
---

<p>Wat kan Nederland leren van de legalisering van cannabis in Canada? Sinds een klein jaar kan je in wietwinkels in Canada legaal cannabis kopen. Maar daar blijkt dat de georganiseerde misdaad zich niet zomaar buitenspel laat zetten. Want aan wiet verdienen criminelen veel geld.</p>
<p>Voor Nederland zijn de ontwikkelingen in Canada interessant. Het kabinet wil softdrugs weliswaar niet legaliseren, maar de overheid start volgend jaar wel in zo'n tien gemeenten met experimenten met gecontroleerde wietteelt. Ook hier is het doel om de teelt uit de criminele sfeer te halen.</p>
<p>Pieter Tops, lector aan de Politieacademie, reisde vorige maand met een delegatie van de politie naar Canada om er onderzoek te doen. "En de belangrijkste conclusie die we kunnen trekken, is dat het een vergissing is om te denken dat je door legalisering de illegale cannabiswereld kunt terugdringen", zegt Tops.</p>
<h2>Lastige concurrentie</h2>
<p>Volgens hem ziet het Canadese systeem er op papier best goed uit. "Maar er zitten een aantal zwakke punten in. Zoals de medicinale cannabisteelt. Dat blijkt een grote mogelijkheid voor criminelen om via een officieel vergunningsstelsel toch aan hun cannabis te komen."</p>
<p>En dan is er nog de thuisteelt: elke Canadees mag thuis vier planten hebben. "Je mag zoveel cannabis in huis hebben als je wilt, dat geeft ook allerlei mogelijkheden voor illegale handel. En de officiÃ«le cannabis-shops hebben het lastig, want illegaal is de prijs van cannabis een derde lager. Dat is lastige concurrentie."</p>
<p>Dat alles bij elkaar maakt dat het legale systeem moet opboksen tegen een grote illegale wereld, zegt Tops. "En het is nog maar de vraag of het in staat zal zijn om als winnaar uit die strijd naar voren te komen."</p>
<h2>Kans van slagen</h2>
<p>In Nederland gaan er ook stemmen op om wiet te legaliseren. Maar volgens Tops hebben mensen een verkeerd beeld van de mogelijke gevolgen.</p>
<p>"Het idee is dan: als we gaan legaliseren dan nemen we de criminelen de wind uit de zeilen en dan zal je minder politie en justitie nodig hebben. Maar wil je een gelegaliseerd systeem een kans van slagen geven, dan zal je eerst door middel van inzet van juist meer politie en justitie de illegale wereld moeten terugdringen."</p>
<p>Kijk hier het gehele gesprek en de reportage vanuit Canada terug:</p>
