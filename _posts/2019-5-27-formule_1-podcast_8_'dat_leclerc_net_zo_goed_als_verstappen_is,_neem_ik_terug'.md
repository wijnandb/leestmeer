---
layout: post
title: "Formule 1-podcast #8: 'Dat Leclerc net zo goed als Verstappen is, neem ik terug'"
date: Mon, 27 May 2019 13:09:00 +0200
category: sport
externe_link: "https://nos.nl/l/2286516"
feature_image: "https://nos.nl/data/image/2019/05/27/552895/1008x567.jpg"
---

<p>Max Verstappen komt in Monaco als tweede over de streep, maar mag niet naar de huldiging. De Red Bull-coureur krijgt een tijdstraf van vijf seconden vanwege een 'unsafe release', waardoor hij uiteindelijk vierde wordt. </p>
<p>Dat is echter niet zijn enige straf. Verstappen krijgt ook twee strafpunten op zijn racelicentie. Maar wiens schuld is het eigenlijk?</p>
<p>In de achtste aflevering van de NOS Formule 1-podcast blikken Louis Dekker (NOS-verslaggever) en Jan Lammers (NOS-analist) met presentator Amber Brantsen terug op de Grand Prix van Monaco en kijken ze alvast vooruit naar de Grand Prix van Nederland.</p>
<p>Het is ook het weekend van de rode petjes. Als eerbetoon aan Niki Lauda, de racelegende die vorige week overleed. Ook in de podcast wordt stilgestaan bij de dood van de Oostenrijker. "Mooi en heel gepast", noemt Jan Lammers de herdenking. "Het was bijzonder om erbij te zijn", vertelt Louis Dekker, die dit weekend in Monaco was. "Tot de start van de race ging het maar over één man, Niki Lauda."</p>
<p>Strafpunten</p>
<p>Het is ook het weekend van de strafpunten. Verstappen krijgt er twee vanwege de chaos na zijn pitstop. In totaal staat hij nu op zeven. Nog vijf erbij en hij wordt een race geschorst. In de podcast praten ze over de zin en onzin van dit puntensysteem.</p>
<p>En wiens schuld is het eigenlijk dat Verstappen te vroeg vertrok en praktisch naast Bottas in de pitstraat terechtkwam? Had Verstappen beter in de spiegel moeten kijken of lag het aan zijn crew die hem te vroeg liet vertrekken?</p>
<p>Volgens voormalig coureur Lammers is het geen echte fout en kun je het beter zien als: gegokt en verloren. "Het alternatief was wachten en twee auto's voorbij laten gaan. Dat was veel erger geweest."</p>
<p>In de NOS Formule 1-podcast #8 wordt ook nog even over Charles Lecrec gesproken. De Monegask reed zijn thuiswedstrijd, maar hoopt dit weekend snel te vergeten. Hij startte vanaf de 15de plek en deed er alles aan om terug te komen.</p>
<p>Volgens Lammers rijdt Leclerc daarbij behoorlijk roekeloos. "Hij beïnvloedt ook anderen. Het waren kansloze missies, dus die hadden zeker strafpunten kunnen opleveren." Dekker vindt dat Leclerc al genoeg gestraft is. "Zijn raceweekend was één grote strafexpeditie."</p>
<p>De grote vraag wordt dan ook meteen gesteld: is de Monegask wel zo goed als we allemaal denken? Lammers: "Dat Leclerc net zo goed als Verstappen is, neem ik terug..."</p>
