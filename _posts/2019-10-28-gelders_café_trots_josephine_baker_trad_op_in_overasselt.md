---
layout: post
title: "Gelders café trots: Josephine Baker trad op in Overasselt"
date: Mon, 28 Oct 2019 07:11:24 +0100
category: cultuur
externe_link: "https://nos.nl/l/2307986"
feature_image: "https://nos.nl/data/image/2019/10/28/587992/1008x567.jpg"
aantal: 387
unieke: 241
bron: "NOS"
---

<p>Ze was zangeres, danseres en een bekend artiest. Maar ook een verzetsheld en spion. De Amerikaans-Franse Josephine Baker trad tijdens de Tweede Wereldoorlog in heel Europa op en wist onderduikers of mensen uit het verzet mee te smokkelen in haar orkest.</p>
<p>De partituren bevatten niet alleen muzieknoten, maar ook geheime boodschappen. Het zijn deze mysterieuze verhalen die nu te bekijken zijn in een kroeg in Overasselt, onder de rook van Nijmegen. Ook daar heeft Baker volgens de eigenaren opgetreden.</p>
<h2>Café Van Lin</h2>
<p>De feestzaal uit de jaren 40 is tegenwoordig een koffiekamer van het uitvaartcentrum van Monica Zeegers. Naar aanleiding van de festiviteiten rond 75 jaar bevrijding besloot ze samen met Edwin van Wanrooij te duiken in de geschiedenis van Café Van Lin, zoals de feestzaal vroeger heette.</p>
<p>Vandaag heropent het café zoals het er in die tijd moet hebben uitgezien. Op de piano in de hoek speelde 'opa Van Lin' de muziek voor de gasten. De tafels zijn weer voorzien van tapijtjes met grote glazen asbakken. De barkrukken zijn voorzien van de vlaggen van de landen waar de consumenten in de jaren 40 vandaan kwamen: Groot Brittannië, Canada, de Verenigde Staten, Polen en Duitsland. En aan de muren hangen foto's van bezoekers, maar ook van de stamboom van de familie Van Lin.</p>
<p>Het verhaal van Josephine Baker wordt trots getoond in een speciale expositie. Na de oorlog was er grote twijfel of de bekende verzetsheld daadwerkelijk had opgetreden in Overasselt, vertelt Edwin van Wanrooij. "Dan zeiden de bezoekers: daar heb je die Van Lin weer met zijn sterke verhalen, maar wij zijn op zoek gegaan naar de bewijzen en wij weten het zeker. Ze is hier geweest."</p>
<h2>Het bewijs</h2>
<p>Van Wanrooij en Zeegers gingen archieven af in Nederland en Frankrijk, waar Baker langere tijd woonde. Maar het bewijs werd uiteindelijk geleverd door een man uit Nijmegen met een koffer vol waardevolle documenten. Hierin zaten onder meer een speellijst, die met sierlijke letters was opgetekend in een schriftje. "Daar staat het", wijst Van Wanrooij. "4 en 5 december 1944".</p>
<p>Ook een hotel-bevestiging en de playlist van die avond zaten in de koffer. "En dan is één en één twee. We konden de hele avond zo reconstrueren. Dit samen met drie getuigenissen van bezoekers uit die tijd bieden voldoende bewijs: Baker trad op in Overasselt!" aldus Van Wanrooij.</p>
