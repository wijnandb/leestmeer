---
layout: post
title: "Iran negeert atoomakkoord en begint met verrijken uranium"
date: Sat, 07 Sep 2019 10:07:16 +0200
category: nieuws
externe_link: "https://nos.nl/l/2300697"
feature_image: "https://nos.nl/data/image/2019/09/07/575598/1008x567.jpg"
---

<p>Iran is begonnen met het verrijken van uranium in geavanceerde centrifuges. Een woordvoerder van het Iraanse atoomagentschap zei dat op een persconferentie, met de centrifuges ogenschijnlijk naast hem. Donderdag kondigde president Rohani al aan dat het land nieuwe installaties voor de verrijking van uranium wil bouwen.</p>
<p>Het land zegt nu een capaciteit te hebben voor een verrijking van 20 procent. Volgens experts is het een kleine stap naar de 90 procent die nodig is voor het maken van een atoombom.</p>
<p>Als Iran daadwerkelijk dit soort percentages haalt, houdt het zich niet aan de afspraken uit het atoomakkoord uit 2015, waar de Amerikanen vorig jaar uitstapten. Sindsdien heeft Trump de sancties tegen het land flink opgevoerd, tot woede van Iran.</p>
<p>Woordvoerder Behrouz Kamalvandi waarschuwde in zijn toespraak dat de andere landen weinig tijd hebben om het akkoord te redden. "Als de andere kant zich niet houdt aan de toezeggingen, dan kunnen ze niet verwachten dat Iran dat wel doet", zei Kamalvandi.</p>
<p>De woordvoerder zei dat Iran is begonnen met de ontwikkeling van snellere en geavanceerde centrifuges, iets wat het land niet mocht volgens het akkoord. "Al deze stappen zijn terug te draaien als de andere kant zich aan de afspraken houdt."</p>
<p>Ook benadrukte hij dat het Internationaal Atoomenergieagentschap (IAEA) is ingelicht over de ontwikkelingen en dat de dienst nog steeds toegang heeft tot de nucleaire testlocaties.</p>
<p>Sinds president Trump de VS in 2018 uit het verdrag terugtrok, staat het akkoord op losse schroeven. Een overzicht:</p>
<p>Intussen is de Iraanse olietanker Adrian Darya-1, voorheen Grace 1, op Amerikaanse satellietbeelden gezien voor de kust van Syrië, terwijl de Iraniërs hadden beloofd dat het schip daar niet naartoe zou gaan toen het werd vrijgelaten door Gibraltar. Het verschepen van olie naar Syrië is in strijd met de sancties.</p>
<p>De Amerikaanse veiligheidsadviseur John Bolton reageerde meteen op het nieuws. "Iedereen die zei dat de Adrian Darya niet onderweg was naar Syrië leeft in ontkenning. We kunnen een dialoog starten, maar Iran krijgt geen verlichting van de sancties als het blijft liegen en terreur blijft verspreiden."</p>
