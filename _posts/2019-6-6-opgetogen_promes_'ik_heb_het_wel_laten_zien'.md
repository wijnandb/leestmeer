---
layout: post
title: "Opgetogen Promes: 'Ik heb het wel laten zien'"
date: Fri, 07 Jun 2019 00:39:24 +0200
category: sport
externe_link: "https://nos.nl/l/2287948"
feature_image: "https://nos.nl/data/image/2019/06/07/555132/1008x567.jpg"
---

<p>Quincy Promes had een belangrijk aandeel in de 3-1 zege van het Nederlands elftal op Engeland in de halve finale van de Nations League. De invaller maakte in de verlenging het verschil door bij twee treffers betrokken te zijn.</p>
<p>"Dit voelt goed. Ik ben blij dat we de finale hebben gehaald. Voor mij was het bijzonder dat ik belangrijk was. Ik heb het denk ik vandaag wel laten zien. We mogen trots zijn", zei hij met een grote glimlach.</p>
<p>Bij de 2-1 in de verlenging kreeg Promes hulp van Kyle Walker, die de bal in zijn eigen doel werkte. "Volgens mij raakte ik de bal helemaal verkeerd. Maakt niet uit hoe hij erin ging. Uiteindelijk wordt het 3-1. Zondag tegen Portugal willen we weer wat moois laten zien", aldus een opgetogen Promes.</p>
<p>Dan treft Oranje ook Cristiano Ronaldo. "Iedereen weet dat hij een van de beste voetballers ter wereld is. Maar wij hebben de beste verdediger van de wereld", doelde de aanvaller op Virgil van Dijk.</p>
<p>Memphis Depay, die na eerdere glansrollen deze keer geen vuist kon maken, was na afloop leeg. "Ik kreeg al last van kramp bij de corner op Matthijs de Ligt, bij de 1-1. Vandaag ontbrak het mij aan scherpte voor de goal. Door Promes trekken wij de wedstrijd naar ons toe."</p>
<p>Ploeggenoot Georginio Wijnaldum, die na de Champions League-finale met Liverpool nu 120 minuten op het veld stond en dus ook al aardig wat kilometers in de benen heeft, wil zondag de finale tegen Portugal absoluut spelen. "Ik haal het zeker."</p>
<p>De middenvelder wil net als zijn ploeggenoten de Nations League in de wacht slepen. "Als je kijkt naar ons begin en waar we nu staan, dan zou het mooi zijn als we afsluiten met een prijs."</p>
