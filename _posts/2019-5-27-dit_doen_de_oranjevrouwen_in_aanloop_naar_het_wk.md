---
layout: post
title: "Dit doen de Oranjevrouwen in aanloop naar het WK"
date: Mon, 27 May 2019 10:05:44 +0200
category: sport
externe_link: "https://nos.nl/l/2286489"
feature_image: "https://nos.nl/data/image/2019/05/27/552840/1008x567.jpg"
---

<p>Nu de winnares van de Champions League én de verliezend finaliste zijn aangekomen in Zeist, is de WK-selectie van bondscoach Sarina Wiegman compleet.</p>
<p>De meeste speelsters meldden zich vorige week al op het KNVB-complex, maar Lieke Martens (FC Barcelona) en Shanice van de Sanden (Olympique Lyonnais) kregen iets langer rust omdat ze op 18 mei de Champions League-finale speelden - die overigens met overmacht werd gewonnen door de Franse ploeg van Van de Sanden. Het tweetal meldde zich vanochtend in Zeist.</p>
<p>Vivianne Miedema, Jackie Groenen en Sherida Spitse zijn al langer in Zeist. Bekijk hieronder de interviews waarin ze vertellen over hun eerste indrukken:</p>
<p>De selectie heeft nu nog vijftien dagen om zich voor te bereiden op het WK in Frankrijk. Op 11 juni speelt Oranje de eerste groepswedstrijd tegen Nieuw-Zeeland. Wat staat er allemaal op het programma? We zetten het hieronder op een rij.</p>
<h2>Vandaag tot en met 2 juni: trainingskamp in Zeist</h2>
<p>Afgelopen zaterdag trainde de selectie van bondscoach Sarina Wiegman voor de laatste keer met publiek langs het veld. De ploeg blijft deze week trainen in Zeist, maar de deuren blijven vaker gesloten.</p>
<p>De trainingen zijn niet toegankelijk voor fans en er staan twee besloten trainingen op het programma. Bij de overige trainingen zijn alleen journalisten welkom.</p>
<h2>1 juni: oefeninterland</h2>
<p>Zaterdagavond speelt Oranje de zogenaamde 'uitzwaaiwedstrijd' tegen Australië, dat ook uitkomt op het WK. Om 18.15 uur wordt er afgetrapt in het Philips Stadion in Eindhoven.</p>
<p>Een dag later staat er nog een trainingswedstrijd tegen Australië op het programma. Deze wordt achter gesloten deuren gespeeld op het KNVB-complex in Zeist.</p>
<h2>4 juni: vertrek naar Frankrijk</h2>
<p>Op 3 juni hebben de Oranjevrouwen een vrije dag, waarop de koffers gepakt kunnen worden. Een dag later vertrekt de 23-koppige selectie naar Frankrijk voor het FIFA Wereldkampioenschap Vrouwen. Nederland begint het WK in de Normandische stad Le Havre.</p>
<h2>7 juni: start WK voetbal</h2>
<p>Gastland Frankrijk opent het WK om 21.00 uur tegen Zuid-Korea. De wedstrijd is live te zien op NPO3, NOS.nl, de NOS-app en te horen op NPO Radio 1.</p>
<h2>11 juni: eerste groepswedstrijd Oranje</h2>
<p>Het WK begint nu ook voor Nederland. Om 15.00 uur klinkt het eerste fluitsignaal in het duel tussen Nieuw-Zeeland en Nederland in Le Havre.</p>
<p>De wedstrijd is live te zien op NPO1, de NOS-app, NOS.nl en te horen op NPO Radio 1.</p>
