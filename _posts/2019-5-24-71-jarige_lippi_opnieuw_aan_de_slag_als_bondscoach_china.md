---
layout: post
title: "71-jarige Lippi opnieuw aan de slag als bondscoach China"
date: Fri, 24 May 2019 10:03:58 +0200
category: sport
externe_link: "https://nos.nl/l/2286080"
feature_image: "https://nos.nl/data/image/2019/05/24/552180/1008x567.jpg"
---

<p>Hij is al 71, won onder meer de Champions League en de wereldtitel, maar is nog niet toe aan zijn pensioen. De Italiaan Marcello Lippi gaat opnieuw aan de slag als bondscoach van China, dat hij naar het wereldkampioenschap van 2022 moet zien te leiden.</p>
<p>Lippi was van oktober 2016 tot afgelopen januari al bondscoach in China, maar legde zijn functie neer na uitschakeling in de kwartfinales van de Azië Cup.</p>
<p>Hij werd op interim-basis opgevolgd door Fabio Cannavaro, de aanvoerder van de Italiaanse ploeg die onder Lippi in 2006 wereldkampioen werd.</p>
<p>Cannavaro wilde echter niet langer door na twee nederlagen, waardoor Lippi, die nog altijd adviseur was van de Chinezen, werd gevraagd terug te keren in zijn oude functie.</p>
<h2>Succes in Italië en China</h2>
<p>Lippi boekte tussen 1993 en 2003 in Italië veel succes met Juventus, waarmee hij vier landstitels veroverde. In 1996 versloeg hij Ajax in de finale van de Champions League.</p>
<p>De laatste jaren is Lippi actief in China. Met Guangzhou Evergrande werd hij drie keer landskampioen en won hij de Champions League, voordat hij bij de nationale ploeg aan de slag ging.</p>
<h2>Voor de tweede keer naar WK?</h2>
<p>China wist zich één keer te plaatsen voor het WK voetbal. In 2002 ging het roemloos onderuit in de groepsfase met drie nederlagen, nul goals en negen tegentreffers.</p>
<p>De kwalificatiereeks voor het WK van 2022 begint in september.</p>
