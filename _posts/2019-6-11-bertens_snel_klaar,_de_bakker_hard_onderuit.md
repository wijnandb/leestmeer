---
layout: post
title: "Bertens snel klaar, De Bakker hard onderuit"
date: Tue, 11 Jun 2019 16:08:17 +0200
category: sport
externe_link: "https://www.telegraaf.nl/sport/1181535145/bertens-snel-klaar-de-bakker-hard-onderuit"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fbf92024-8c5d-11e9-8037-0218eaf05005.jpg"
---

<p class="intro">Kiki Bertens heeft zich op het grastoernooi van Rosmalen zonder moeite geplaatst voor de tweede ronde. In haar eerste wedstrijd op gras van het jaar versloeg ze de Zweedse Johanna Larsson met 6-3, 6-1.</p> <p>De als eerste geplaatste Bertens had aan 58 minuten genoeg om haar oude dubbelpartner, de nummer 148 van de wereld, aan de kant te zetten. Bertens en Larsson vormden tot eind 2018 een vast team. Ze haalden in 2017 de WTA Finals, het eindejaarstoernooi voor de beste acht duo’s.</p><p>Bertens oogde wat onwennig in de eerste game, maar won daarna vijf games op een rij. Ze liet Larsson nog terugkomen tot 5-3, maar won vervolgens zes games op een rij. Met een volley maakte Bertens het nog binnen een uur af. Ze sloeg zeven aces en verloor slechts één keer haar service.</p><p>Voor Bertens was het haar eerste partij sinds haar opgave op Roland Garros. Twee weken geleden gaf de nummer 4 van de wereld met buikgriep op tegen Viktoria Kuzmova. In aanloop naar het toernooi van Rosmalen gaf Bertens aan dat ze twee kilo aan gewicht heeft verloren en een paar dagen ziek op bed heeft gelegen.</p><p>Om de kwartfinales te bereiken moet Bertens zien af te rekenen met Arantxa Rus, die maandag Bibiane Schoofs versloeg. Bertens mikt in Rosmalen op haar eerste finaleplaats op Nederlandse bodem. Vier jaar geleden haalde ze voor eigen publiek de laatste vier.</p><p>De Bakker</p><p>Het is Thiemo de Bakker niet gelukt de eerste ronde te overleven op het grastoernooi van Rosmalen. De nummer 224 van de wereld was kansloos tegen de Fransman Adrian Mannarino, die 180 plekken hoger staat op de wereldranglijst. Het werd 6-2, 6-1.</p><p>De 30-jarige De Bakker, die vijf jaar geleden voor het laatst in het hoofdtoernooi van Rosmalen stond, kreeg geen enkel breakpoint en leverde vier keer zijn servicegame in. Al na een uur zat zijn toernooi erop.</p><p>De Bakker deed voor het eerst sinds februari van vorig jaar weer eens mee aan een ATP-toernooi. Anderhalf jaar geleden kreeg hij een wildcard voor het ABN Amro World Tennis Tournament, waar hij in de eerste ronde verloor van Robin Haase.</p><p>De Bakker en Haase zijn de enige twee Nederlandse deelnemers in het mannentoernooi. Maandag bereikte Haase wel de tweede ronde.</p>
