---
layout: post
title: "Trouwstoeten zijn feestje voor de een, flinke overlast voor de ander"
date: Sat, 07 Sep 2019 14:56:19 +0200
category: nieuws
externe_link: "https://nos.nl/l/2300726"
feature_image: "https://nos.nl/data/image/2019/09/07/575653/1008x567.jpg"
---

<p>Ze lijken steeds vaker op te duiken: filmpjes en nieuwsberichten over trouwstoeten waarbij het flink misgaat. Feestgangers rijden door rood, nemen een kruispunt over of blokkeren de snelweg. Vorige week vrijdag sloeg een bruiloftsgast in Rotterdam zelfs in op een agent die probeerde in te grijpen bij een trouwstoet; de agent raakte buiten bewustzijn.</p>
<p>Voor korpschef Erik Akerboom was het incident aanleiding om nog eens te eisen dat agenten voortaan een stroomstootwapen mogen gebruiken; de Rotterdamse burgemeester Aboutaleb overweegt nu een meldplicht voor trouwstoeten.</p>
<p>Of het echt vaker misgaat, zoals filmpjes en nieuwsberichten suggereren, kan de politie niet zeggen. Incidenten bij trouwstoeten worden niet apart geregistreerd. Als agenten ingrijpen doen ze dat door bekeuringen op te leggen voor verkeersovertredingen, zegt een woordvoerder. "Wanneer het echt uit de hand loopt, volgen er aanhoudingen."</p>
<p>Burgemeester Aboutaleb hoopt met een verplichte aanmelding van trouwstoeten ook iemand verantwoordelijk te kunnen stellen als het mis gaat. Verschillende partijen in de Rotterdamse gemeenteraad pleitten al voor een vergunning.</p>
<p>In Antwerpen en Brussel geldt al zo'n meldplicht. In Antwerpen moet voor een stoet zes weken van tevoren een vergunning worden aangevraagd. Geen slecht idee, vindt cultureel antropoloog Ibrahim Yerden, auteur van het boek Trouwen op z'n Turks. "Zo hoef je trouwstoeten niet te verbieden en kan je er een wettelijk kader aan geven."</p>
<h2>Traditie overgewaaid</h2>
<p>De bonte stoeten met dure auto's, versieringen, luid getoeter en uitbundige chauffeurs zijn gebruikelijk bij zowel Marokkaanse als Turkse bruiloften, vertelt Yerden. De traditie is overgewaaid uit AnatoliÃ« en het Rif-gebergte.</p>
<p>Trouwstoeten gaan gepaard met veel getoeter: </p>
<p>"Bij Turkse bruiloften is het traditie dat de bruidegom en zijn familieleden de bruid bij haar ouderlijk huis ophalen", legt de antropoloog uit. "Vervolgens rijden alle gasten en familieleden naar de feestlocatie, waarbij je flink toetert om aan iedereen te laten weten dat er getrouwd wordt."</p>
<p>Yerden schat dat maandelijks zo'n 500 tot 600 trouwstoeten over de straten en snelwegen van Nederland trekken. Naast de feestvreugde komt er ook prestige bij kijken, vertelt hij. "Er is veel sociale controle. Iedereen praat over je stoet. Achteraf kijken mensen beelden terug om te zien wie er allemaal meedeed en hoe lang of uitbundig de slinger van auto's was."</p>
<p>Weddingplanner en decorateur Wadei Laroussi begeleidt met zijn bedrijf Basma Weddings wekelijks drie tot zeven stelletjes die in het huwelijksbootje stappen. Ook hij ziet dat status een rol speelt bij Marokkaanse trouwerijen: hoe duurder, exclusiever en extravaganter, hoe beter.</p>
<p>Laroussi snapt dat een voorbijtrekkende stoet voor andere weggebruikers een doorn in het oog kan zijn. "Het is feestelijk bedoeld. Zo'n trouwdag is de mooiste dag van je leven en als bruidspaar wil je aan iedereen laten zien dat je bij elkaar hoort", zegt Laroussi. "Maar als je als voorbijganger in je dagelijkse bezigheden gehinderd wordt door zo'n slinger van auto's, is dat natuurlijk erg vervelend." Yerden is het daar mee eens. "Voor de een is het feestvreugde, maar voor de ander een last."</p>
<p>De weddingplanner denkt dat sommige bruiloftsgasten elkaar opjutten tijdens het rijden. "De ideale schoonzoon kan in een trouwstoet een totaal ander persoon worden." Toch ziet hij dat het vaker goed dan fout gaat. Het mag natuurlijk nooit gebeuren, maar zoiets als Rotterdam noemt hij heel extreem.</p>
<p>Net als Yerden denkt hij dat strenger handhaven een oplossing kan zijn. "Als het nu misgaat heb je slachtoffers, maatschappelijke hinder en is de familie van zowel de bruid als bruidegom in tranen", weet hij.</p>
<p>Yerden denkt dat trouwstoeten niet meer zijn weg te denken uit de samenleving. Hij heeft het er regelmatig over met Nederlandse jongeren die een Turkse achtergrond hebben. "Ze zijn in Nederland geboren en nemen de traditie over van hun ouders. Ze vinden het mooi, leuk en gezellig. Voor hen is een trouwdag zonder trouwstoet geen echte bruiloft."</p>
