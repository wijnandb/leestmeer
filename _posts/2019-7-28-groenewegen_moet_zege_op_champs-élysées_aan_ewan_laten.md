---
layout: post
title: "Groenewegen moet zege op Champs-Élysées aan Ewan laten"
date: Sun, 28 Jul 2019 21:18:02 +0200
categories: 
- sport 
- wielrennen 
externe_link: "https://nos.nl/l/2295534"
feature_image: "https://nos.nl/data/image/2019/07/28/566925/1008x567.jpg"
---

<p>Wielrenner Dylan Groenewegen heeft de succesvolle Tour de France van Jumbo-Visma niet kunnen bekronen met de winst op de Champs-Élysées.</p>
<p>Groenewegen eindigde in de slotetappe op de tweede plaats. De winst ging naar de Australiër Caleb Ewan, die zijn derde ritzege van de Tour pakte.</p>
<p>"Ongelofelijk, toen we de Champs-Élysées opreden had ik al tranen in mijn ogen", reageerde een emotionele Ewan. "Ik kan niet geloven dat ik heb gewonnen."</p>
<p>Groenewegen ging in de laatste honderden meters de concurrentie aan de linkerkant voorbij, Ewan koos de rechterkant en was net iets sneller. De Italiaan Niccolò Bonifazio eindigde als derde.</p>
<p>Ineos-renner Egan Bernal stelde zijn Tourzege eigenlijk zaterdagmiddag al veilig, maar door ook de slotetappe probleemloos uit te rijden is hij definitief de winnaar van de Tour van 2019.</p>
<p>Hij werd op het podium vergezeld door Kruijswijk en zijn ploeggenoot Geraint Thomas, de nummer twee van de Ronde van Frankrijk.</p>
<p>Vier renners probeerden een massasprint te ontlopen. Tom Scully, Omar Fraile, Nils Politt en Jan Tratnik trokken vlak na het opdraaien van de Champs-Élysées ten aanval.</p>
<p>Zij werden in de voorlaatste ronde ingerekend door het peloton. Olympisch kampioen Greg Van Avermaet deed ook nog een poging, maar ook hij kon het jagende peloton niet voorblijven.</p>
<h2>Door het Louvre</h2>
<p>Bij het binnenrijden van Parijs brachten de renners nog een bezoek aan een van de beroemdste musea ter wereld, het Louvre.</p>
