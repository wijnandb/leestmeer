---
layout: post
title: "Wekdienst 12_6: Deltaplan Mobiliteit gepresenteerd en geslaagd of niet?"
date: Wed, 12 Jun 2019 06:58:13 +0200
category: nieuws
externe_link: "https://nos.nl/l/2288685"
feature_image: "https://nos.nl/data/image/2019/06/12/556254/1008x567.jpg"
---

<p>Goedemorgen! Vandaag horen eindexamenkandidaten of ze zijn geslaagd of gezakt. Verder wordt er een groot verkeersplan gepresenteerd en beginnen koning Willem-Alexander en koningin Máxima aan hun driedaagse staatsbezoek aan Ierland.</p>
<p>Vanochtend regent het geruime tijd, vooral in het westen en zuiden van het land. Daar kan ook onweer bij voorkomen. Vanmiddag is het vrijwel droog en wordt het zo'n 17 tot 20 graden. Vanavond kan er in Zeeland opnieuw een onweersbui vallen.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Een spannende dag voor eindexamenkandidaten. Zij horen of ze zijn geslaagd of gezakt. Zo'n 25 organisaties in verkeer en vervoer presenteren vandaag hun Deltaplan Mobiliteit. Daarin staan voorstellen die moeten voorkomen dat het verkeer in ons land de komende jaren vastloopt. Een Britse rechter buigt zich over het Amerikaanse uitleveringsverzoek voor Julian Assange. Justitie in de VS heeft hem aangeklaagd voor het publiceren van duizenden geheime documenten. Koning Willem-Alexander en koningin Máxima beginnen aan hun driedaagse staatsbezoek aan Ierland. Een bezoek dat door de naderende brexit extra belangrijk is. Als het Verenigd Koninkrijk uit de Europese Unie stapt, komt Ierland geïsoleerder te liggen ten opzichte van de rest van de EU. </p>
<h2>Wat heb je gemist?</h2>
<p>De ebola-uitbraak in Congo is overgeslagen naar buurland Uganda. Een jongen van vijf is het eerste ziektegeval in Uganda, meldt de Wereldgezondheidsorganisatie (WHO). De jongen, die uit Congo komt, stak zondag met zijn familie de grens over.</p>
<p>Volgens de WHO is de verspreiding van ebola in de regio moeilijk tegen te gaan vanwege gevechten en wantrouwen tegen hulpverleners. Sinds de uitbraak van de ebola-epidemie vorig jaar augustus zijn bijna 1400 mensen aan de ziekte overleden.</p>
<h2>Ander nieuws uit de nacht:</h2>
<p> Er komt een groot Nederlands onderzoek naar de verspreiding van infectieziekten door muggen en andere insecten: Door onder meer klimaatverandering neemt de kans toe op tropische ziekten die via muggen worden overgebracht. In een gevangenis in Normandië heeft een gedetineerde een aantal uur twee bewakers gegijzeld: Hij sloeg toe tijdens het avondeten met een zelfgemaakt wapen. Volgens persbureau AFP is de gijzeling inmiddels beëindigd. Het aantal Nederlanders van 100 jaar of ouder is het afgelopen jaar vrijwel gelijk gebleven, blijkt uit cijfers van het CBS. Het zijn er nu precies 2189. Dat zijn er negen meer dan vorig jaar, maar wel minder dan in 2017. Zanger Frenna is de grote winnaar van de zesde FunX Music Awards: In Amsterdam won hij gisteravond drie prijzen: die voor beste zanger, beste album en beste samenwerking. </p>
<h2>En dan nog even dit:</h2>
<p>Het begon als een romantische film: een jonge Amerikaanse militair werd verliefd op een Europese vrouw die hij in Frankrijk ontmoette. Het gebeurde bij zovelen en in 1944 ook bij K. T. Robbins en de destijds 18-jarige Française Jeannine Ganaye. Na twee maanden moest Robbins naar het front aan het oosten. De geliefden vonden elkaar nooit meer terug.</p>
<p>75 jaar na hun laatste kus hebben de twee elkaar opnieuw ontmoet. Daar bleken de herinneringen aan elkaar nog springlevend. "Mijn gedachten zijn altijd bij hem gebleven", zei Ganaye. Tranen vloeiden en de twee praatten over hun levens. Toen ze opnieuw afscheid moesten nemen, zei Robbins: "Ik hou van je, Jeannine".</p>
<p>Bekijk hieronder de ontmoeting tussen de twee hoogbejaarde geliefden:</p>
<p>Fijne dag!</p>
