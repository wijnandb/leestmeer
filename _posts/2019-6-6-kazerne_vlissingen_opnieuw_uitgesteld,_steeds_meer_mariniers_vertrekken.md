---
layout: post
title: "Kazerne Vlissingen opnieuw uitgesteld, steeds meer mariniers vertrekken"
date: Thu, 06 Jun 2019 12:38:30 +0200
category: nieuws
externe_link: "https://nos.nl/l/2287848"
feature_image: "https://nos.nl/data/image/2019/06/06/554945/1008x567.jpg"
---

<p>De verhuizing van de marinierskazerne van Doorn naar Vlissingen wordt opnieuw uitgesteld. Staatssecretaris Visser schrijft aan de Tweede Kamer dat er vorig jaar sprake was van een uitzonderlijk hoge uitstroom van mariniers.</p>
<p>In 2018 zijn 182 mariniers iets anders gaan doen. In 2010 waren dat er nog 42. Dit jaar zijn er 93 mensen opgestapt, ongeveer de helft van het aantal van vorig jaar dus. Visser noemt dat aantal "opnieuw aanzienlijk". Ze laat nog uitzoeken of er een direct verband is met de naderende verhuizing, maar wil tot dat duidelijk is geen onomkeerbare stappen zetten.</p>
<h2>Vierde keer uitstel</h2>
<p>Daarom heeft ze besloten dat de opdracht om in Vlissingen verder te bouwen niet meer deze maand wordt gegeven, maar uiterlijk op 1 juli 2020. Het is inmiddels de vierde keer dat om uitstel wordt gevraagd. Daardoor zal de kazerne niet eerder opengaan dan in 2024.</p>
<p>In 2012 was afgesproken dat de mariniers drie jaar later zouden worden overgeplaatst naar een nieuwe kazerne in Vlissingen. Naarmate de verhuizing dichterbij leek te komen, zegden steeds meer militairen hun baan op. Volgens de militaire vakbond VBM zagen zij het niet zitten om naar Vlissingen te verhuizen.</p>
<p>De staatssecretaris zei eind vorig jaar in een debat in de Tweede Kamer dat stoppen met het verhuisproject 37,5 miljoen euro zou kosten. Er zijn verschillende investeringen gedaan. Zo is er grond aangekocht en bouwrijp gemaakt. Bovendien was de oude kazerne in Doorn volgens haar "een gepasseerd station".</p>
