---
layout: post
title: "Brouwers stoppen bier vaker in blik, ondanks slecht imago"
date: Fri, 24 May 2019 09:07:11 +0200
category: binnenland
externe_link: "http://feeds.nos.nl/~r/nosnieuwsbinnenland/~3/SbCESGpB5Gg/2286074"
feature_image: "https://nos.nl/data/image/2019/05/24/552171/1008x567.jpg"
---

<p>Honderden jaren werd bier vooral in flessen verkocht, maar steeds meer brouwers stappen over op aluminium en stalen blikjes. Volgens de makers blijft de originele smaak beter behouden in blik.</p>
<p>Voorheen werd vooral pils in blik verkocht, maar de laatste jaren zijn ook speciaalbieren in blik in opkomst. In twee jaar tijd is de verkoop van bier in blik in de supermarkt met meer dan 30 procent gestegen, blijkt uit cijfers van marktonderzoeker Nielsen.</p>
<h2>Zonlicht</h2>
<p>Brouwerij Kees uit Middelburg stapte anderhalf jaar geleden volledig over op blik, hoewel dat het voor hem iets duurder is.</p>
<p>Brouwer Kees Bubberman legt hier uit waarom: </p>
<p>"Bier veroudert snel door zonlicht. Bij een blikje komt er geen zonlicht bij en blijft het bier beter smaken", zegt Kees Bubberman, eigenaar van de brouwerij. "Het is lichter dan een flesje, er kan meer bier op een pallet en als je het laat vallen blijft het heel." Kortom, zegt hij: "Met blik ga je minder gauw op de fles."</p>
<p>Bier uit blik heeft een slecht imago, merkt hij. "Veel mensen vinden dat het iets is voor daklozen. We zijn klanten kwijtgeraakt, maar er zijn ook klanten bij gekomen."</p>
<p>Hij zag de afgelopen maanden de ene na de andere brouwerij overstappen op blik. Onder meer brouwerijen Uiltje uit Haarlem en de Moersleutel uit Alkmaar hebben ge√Ønvesteerd in blik.</p>
<h2>Klimaat</h2>
<p>Voorheen werkte de brouwer met wegwerpflessen. Blik is in dat geval minder belastend voor het klimaat, zegt Milieu Centraal, maar het zou nog beter zijn om statiegeldflessen te gebruiken, zoals sommige biermerken doen. "Die hebben een ruim vier keer lagere klimaatbelasting dan blikjes", zegt een woordvoerder.</p>
<p>Ze wijst erop dat er bij blik vaak plastic omheen zit als etiket. Dat gaat bij de recycling verloren.</p>
<p>Brouwer Kees denkt dat de komende tijd nog meer brouwers overstappen op blik, maar dat de fles nooit helemaal verdwijnt. "Een trappistenbier in een blik, dat zie ik niet snel gebeuren."</p><img src="http://feeds.feedburner.com/~r/nosnieuwsbinnenland/~4/SbCESGpB5Gg" height="1" width="1" alt=""/>
