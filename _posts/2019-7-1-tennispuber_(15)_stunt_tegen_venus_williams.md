---
layout: post
title: "Tennispuber (15) stunt tegen Venus Williams"
date: Mon, 01 Jul 2019 20:23:33 +0200
categories: 
- entertainment 
- opinie 
externe_link: "https://www.telegraaf.nl/sport/461529009/tennispuber-15-stunt-tegen-venus-williams"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f1b32f18-9c31-11e9-8d4b-02d2fb1aa1d7.jpg"
---

<p class="intro">Een daverende sensatie op Wimbledon. Debutante Cori Gauff, 15 jaar pas, stuurde vijfvoudig kampioene Venus Williams naar huis. De tennispuber had twee sets nodig om Williams te verslaan. Bij het vierde wedstrijdpunt was het raak: 6-4 6-4.</p> <p>Williams, nu de mondiale nummer 44, won het toernooi al twee keer voordat Gauff geboren was: in 2000 en 2001. Later greep Williams de titel ook in 2005, 2007 en 2008.</p><p>Gauff komt uit het kwalificatietoernooi. Pas vlak voor de start van Wimbledon hoorde ze dat ze mocht deelnemen aan de kwalificaties. Ze is de nummer 313 van de wereld en had zodoende zelfs voor de voorronden een wildcard nodig. Er zit een verschil van leeftijd van maar liefst 24 jaar tussen beide Amerikaanse speelsters. Serena en Venus Williams zijn de idolen van Gauff.</p><p>„Ik weet eigenlijk geeneens hoe ik kan uitleggen hoe dit voelt”, aldus Gauff in een eerste reactie op haar sensationele zege. „Ik had nooit geloofd dat dit zou gebeuren. Ik leef in een soort droom nu”, zei ze direct na haar sensationele zege. „Ik heb nog nooit op zo’n grote baan gespeeld. Maar ik vertelde mezelf dat de lijnen precies hetzelfde liggen als op andere banen.”</p><p>Gauff staat bekend als een van de grootste talenten ter wereld. De voormalig nummer 1 bij de junioren speelt in het ITF-circuit, het niveau onder de WTA-toernooien. Ze is de jongste winnares van een eersterondeduel op Wimbledon sinds Jennifer Capriati in 1991.</p><p>Het is niet de eerste sensatie bij de vrouwen maandag op Wimbledon. Naomi Osaka ligt er ook al uit. De nummer 2 van de wereld, die twee van de laatste drie grandslamtoernooien wist te winnen, werd verrast door Joelia Poetintseva uit Kazachstan.</p>
