---
layout: post
title: "De Jong: 'We moeten nog constanter worden, nog dominanter'"
date: Wed, 15 May 2019 22:56:03 +0200
category: sport
externe_link: "https://nos.nl/l/2284848"
feature_image: "https://nos.nl/data/image/2019/05/15/550272/1008x567.jpg"
---

<p>"Ik kan hier een heel mooi verhaal ophangen, maar als je met 83 punten geen kampioen wordt, dan moet je niet tevreden zijn."</p>
<p>Mark van Bommel is duidelijk, na afloop van de laatste wedstrijd van het seizoen (3-1 winst op Heracles). PSV pakte dit jaar weliswaar veel punten en scoorde vaak, maar werd niet voor de 25ste keer kampioen van Nederland. "Vaak word je met dit aantal punten wel kampioen."</p>
<p>Ook bij Luuk de Jong kan een seizoen zonder prijzen er niet in. Of dat al is ingedaald? "Bij mij nooit. Ik haat verliezen", stelt de aanvoerder, die er duidelijk de smoor in heeft. "Je bent een heel jaar lang bezig met het team, de staf, de fans en staat zo lang bovenaan. Dan wil je zo graag kampioen worden."</p>
<p>Op de vraag waar het misging, geeft De Jong de verloren uitwedstrijd tegen Ajax als een van de redenen. Als PSV die had gewonnen, zou de voorsprong op de Amsterdammers acht punten hebben bedragen. Hij heeft het dan ook moeilijk, wanneer die wedstrijd ter sprake komt. "Als je terug denkt aan Ajax-uit..."</p>
<p>Van Bommel heeft als belangrijkste reden voor het mislopen van de titel het verschil tussen de eerste en tweede seizoenshelft. "Voor de winter was alles goed, boven verwachting. We wonnen zestien van de zeventien wedstrijden en scoorden veel. Na de winter creëerden we ook veel kansen, maar scoorden we niet."</p>
<h2>'Constanter worden'</h2>
<p>Wat moet er dan veranderen bij PSV om volgend seizoen de schaal wel weer omhoog te tillen? "We moeten nog constanter worden, nog dominanter", aldus De Jong. "De eerste seizoenshelft legden we fantastisch voetbal op de mat. Natuurlijk kan dat nooit zo goed blijven gaan, maar dan moet je in de fase dat het minder gaat wel sterk zijn. Daarin moeten we groeien als ploeg."</p>
<p>Het kan zijn dat die ploeg er volgend seizoen er op belangrijke plekken anders uitziet. Er is (vanuit het buitenland) interesse in een aantal sleutelspelers, zoals de gehele voorhoede: Steven Bergwijn, Hirving Lozano en De Jong. "Ik sta altijd open voor mooie dingen die bij mij passen, maar dat is PSV ook. Ik zie wel wat er op me afkomt", zegt De Jong.</p>
<p>Van Bommel: "Er kan van alles gebeuren. Spelers hebben zich ontwikkeld, zijn internationals geworden en staan in de belangstelling. Maar wij kijken ook naar waar we ons kunnen versterken."</p>
<h2>Toe aan vakantie</h2>
<p>De trainer gaat zich deze zomer bemoeien met het eventueel aantrekken van vers bloed, maar eerst gaat hij genieten van een vakantie. "Het seizoen was hartstikke lang", aldus de dit jaar debuterende coach, die ook nog het WK met Saoedi-Arabië meemaakte en daarna slechts één week vakantie genoot.</p>
<p>PSV gaat even stoom afblazen, maar de eerste training voor het volgende seizoen lonkt alweer. Eind juli moeten de Eindhovenaren namelijk al aan de bak in de tweede voorronde van de Champions League. Van Bommel: "We hebben nu nog een week of vier en dan gaan we weer beginnen."</p>
