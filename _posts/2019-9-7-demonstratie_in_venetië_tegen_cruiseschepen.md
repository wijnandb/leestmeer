---
layout: post
title: "Demonstratie in Venetië tegen cruiseschepen"
date: Sat, 07 Sep 2019 13:27:22 +0200
categories: 
- entertainment 
- opinie 
externe_link: "https://www.telegraaf.nl/nieuws/1906963534/demonstratie-in-venetie-tegen-cruiseschepen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7ca38248-d162-11e9-896b-02c309bc01c1.jpg"
---

<p class="intro">Zeker driehonderd klimaatactivisten zijn zaterdag in Venetië de straat opgegaan om aandacht te vragen voor de opwarming van de aarde. Ook demonstreerden zij tegen de komst van grote cruiseschepen naar de Italiaanse stad, die jaarlijks veel toeristen trekt. De betogers, allemaal gehuld in een witte overall, verzamelden zich bij de rode loper van het Filmfestival van Venetië. Veel filmsterren en andere beroemdheden zijn daar aanwezig.</p> <p>De demonstranten maken zich zorgen over het klimaat, en denken daarnaast dat cruiseschepen het historische centrum en de lagune van Venetië aantasten. De meeste betogers hielden spandoeken omhoog.</p><p>„Het ’Klimaatkamp van Venetië’ luidt de noodklok”, schrijft de organisatie van de betoging op haar website. „De boodschap is duidelijk, de aarde staat in brand. Het is tijd om in actie te komen en serieuze maatregelen te nemen. Zo kunnen we de sociale en klimatologische rechtvaardigheid waarborgen. Laten we Venetië het symbool maken van de strijd tegen de klimaatverandering.”</p><p>Venetië is een van de meestbezochte steden ter wereld. De aanwezigheid van grote cruiseschepen die aanmeren bij de historische stad, zorgt al tijden voor opschudding.</p>
