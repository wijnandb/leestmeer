---
layout: post
title: "Wall Street hoger door handelsoptimisme"
date: Mon, 01 Jul 2019 22:09:38 +0200
categories: 
- financieel 
- koersen 
externe_link: "https://www.telegraaf.nl/financieel/1167928921/wall-street-hoger-door-handelsoptimisme"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8252ab34-9c3c-11e9-9adb-02d1dbdc35d1.jpg"
---

<p class="intro">De aandelenbeurzen in New York zijn maandag op de eerste handelsdag van de maand juli in het groen gesloten, al zakten de flinke koerswinsten aan het begin van de sessie wel behoorlijk in. De beleggers op Wall Street reageerden positief nadat president Donald Trump en zijn Chinese collega Xi Jinping afgelopen weekend op de G20-top terrein boekten in het handelsoverleg. De twee economische grootmachten besloten om de gesprekken over een handelsakkoord te hervatten.</p> <p>De Dow-Jonesindex eindigde uiteindelijk 0,4 procent hoger op 26.717,43 punten. De brede S&amp;P 500 steeg 0,8 procent tot 2964,34 punten en de technologiebeurs Nasdaq won 1,1 procent tot 8091,16 punten.</p><p>Trump sprak van een "uitstekende ontmoeting" met Xi. Hij beloofde in de nabije toekomst geen nieuwe tarieven meer toe te voegen aan de omvangrijke lijst met heffingen op Chinese producten. De president draaide daarnaast de blokkade van telecomreus Huawei voorlopig terug, waardoor het makkelijker wordt voor Amerikaanse bedrijven om zaken te doen met het Chinese concern.</p><p>Handelsconflict</p><p>Bedrijven die gevoelig zijn voor het handelsconflict konden profiteren met plussen voor bijvoorbeeld technologieconcern Apple en de fabrikant van elektrische auto's Tesla tot 1,8 procent. Ook de chipsector deed het goed met winsten voor bedrijven als Nvidia, Qualcomm, NXP Semiconductors, Advanced Micro Devices (AMD) en Micron Technology tot 3,9 procent.</p><p>Daarnaast stond de oliesector in de schijnwerpers. Oliekartel OPEC is het eens geworden over een verlenging van de bestaande productiebeperkingen voor de oliewinning met negen maanden. De prijs van een vat Amerikaanse olie klom 1,1 procent tot 59,11 dollar en Brentolie werd 0,6 procent duurder op 65,12 dollar per vat. Het grote Amerikaanse olie- en gasconcern ConocoPhillips ging 2 procent vooruit, terwijl de belangrijke oliedienstverleners Halliburton en Transocean er tot 0,9 procent bij kregen.</p><p>Bedrijvigheid</p><p>Verder lieten marktonderzoekers Markit en ISM weten dat de bedrijvigheid in de Amerikaanse industrie in juni is afgezwakt vergeleken met een maand eerder. De bouwuitgaven in de Verenigde Staten toonden in mei een onverwachte daling.</p><p>De euro was 1,1286 dollar waard tegen 1,1306 dollar bij het slot van de beurshandel in Europa.</p>
