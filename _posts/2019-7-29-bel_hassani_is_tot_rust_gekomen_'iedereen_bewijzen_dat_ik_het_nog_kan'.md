---
layout: post
title: "Bel Hassani is tot rust gekomen: 'Iedereen bewijzen dat ik het nog kan'"
date: Mon, 29 Jul 2019 09:59:22 +0200
category: sport
externe_link: "https://nos.nl/l/2295590"
feature_image: "https://nos.nl/data/image/2019/07/29/567028/1008x567.jpg"
---

<p>Iliass Bel Hassani keek eind april als huurling van FC Groningen eens om zich heen in het stadion van PEC Zwolle. "Ik zei tegen een teamgenoot: 'Dit is een club die bij mij past'." Drie maanden later zit de nieuwe spelmaker van de Zwollenaren op de praatstoel.</p>
<p>Gevoelsmens Bel Hassani komt van ver. Heel ver. Nog niet eens zo lang geleden werd hij bestempeld als een van de beste middenvelders van de eredivisie. Clubs uit onder meer Turkije, Italië en Duitsland stonden drie jaar geleden in de rij voor de bij Heracles Almelo wekelijks uitblinkende Rotterdammer.</p>
<p>Zijn keuze viel uiteindelijk op AZ, waar hij de afgelopen twee seizoenen echter niet meer voorkwam in de plannen van trainer John van den Brom. De 26-jarige Bel Hassani zag naar eigen zeggen de bodem van het voetbalbestaan in Alkmaar.</p>
<p>"Op een gegeven moment voelde ik mij geen voetballer meer. Je wil zo graag, maar alle wegen zijn dicht. Er is geen uitweg meer. Dan liep ik in de weekenden te joggen, zonder doel. Niemand bekommerde zich om mij."</p>
<p>"Dat zijn de minder leuke dingen. En dan word je door sommige mensen ook nog eens bestempeld als een probleemjongen."</p>
<h2>Geen probleemjongen</h2>
<p>Dat misverstand wil Bel Hassani in de persruimte van PEC wel even uit de weg ruimen. "Ik ben geen probleemjongen. Iedereen die mij kent, zal dat beamen. Ik ben nooit een probleem geweest voor een club of team. Bij AZ is het helaas niet gelopen zoals het moest lopen en dat lag ook aan mij. Dikke streep eronder en doorgaan."</p>
<p>Dat doet hij, na een half seizoen op huurbasis in Groningen, dus in Zwolle. Onder John Stegeman, die bij Heracles drie jaar met Bel Hassani samenwerkte.</p>
<p>"Toen ik hoorde dat John naar PEC zou gaan, heb ik hem een bericht gestuurd. 'Trainer, hoe is het? Als je me nodig hebt, ben ik er'. Zo is het balletje gaan rollen", lacht de linkspoot.</p>
<p>Aanbiedingen uit het buitenland liet hij bewust links liggen. "Ik ben een jongen met trots en eer. Ik had kunnen cashen in de woestijn, maar ik kies bewust voor Nederland. Ik wil iedereen bewijzen dat ik het nog kan. Dat de oude Iliass nog bestaat. Weet je, ik worstel ermee. Dat het er de afgelopen jaren niet is uitgekomen. Terwijl ik het wel in mij heb."</p>
<p>Zowel binnen als buiten het veld lijkt bij Bel Hassani de rust te zijn ingetreden. "Sinds ik in Zwolle ben, focus ik mij meer op mezelf. Ik was een type dat een minuut voor een training nog grapjes aan het maken was. Hoe je het ook wendt of keert, dat neem je mee in zo'n training. Pas na twintig minuten was ik scherp en geconcentreerd."</p>
<h2>Volwassener geworden</h2>
<p>"Nu bereid ik me rustiger voor", vervolgt hij. "Spelletje op de telefoon, babbeltje met ploeggenoten. Ik kan nog steeds wel het hoogste woord hebben, maar ik heb die drukte nu 26 jaar gehad. Op een gegeven moment moet je het stokje overgeven. Ik ben volwassener geworden."</p>
<p>Dat heeft hij ook te danken aan zijn privésituatie. "Ik ben sinds kort getrouwd en dat past precies in het plaatje. Denken aan je gezin, een voorbeeld zijn voor anderen, gestructureerder leven. Dat heb ik nodig. Mijn vrouw helpt mij om te slagen en daar ben ik haar dankbaar voor. Zij geeft mij energie."</p>
<p>Energie die van pas komt bij PEC, waar Bel Hassani wordt gezien als opvolger van de naar het Russische Krasnodar vertrokken Younes Namli. "Dat geeft geen druk. Bij Heracles moest ik Lerin Duarte opvolgen, bij AZ verwachtten de mensen ook iets."</p>
<p>"Ik sluit mij af van wat de buitenwacht zegt en denkt. Lees heel weinig voetbalsites, heb geen sociale media meer. Ik wil minder in de picture staan."</p>
<h2>Nu wel slagen</h2>
<p>Bel Hassani wil in Zwolle vooral zijn voeten laten spreken. "PEC past momenteel het beste bij mij. Mijn vijfde Nederlandse club alweer, klopt. Als ik was geslaagd bij AZ, had ik waarschijnlijk de stap naar het buitenland gemaakt. Nu wil ik nog een keer alles geven en wel slagen."</p>
<p>"De mensen blij maken met goals en assists. Pas dan is het tijd om de grens over te gaan."</p>
