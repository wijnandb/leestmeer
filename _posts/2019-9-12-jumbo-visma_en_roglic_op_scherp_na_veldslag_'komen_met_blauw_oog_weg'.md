---
layout: post
title: "Jumbo-Visma en Roglic op scherp na veldslag: 'Komen met blauw oog weg'"
date: Thu, 12 Sep 2019 06:18:36 +0200
category: sport
externe_link: "https://nos.nl/l/2301336"
feature_image: "https://nos.nl/data/image/2019/09/12/576677/1008x567.jpg"
aantal: 449
unieke: 281
bron: "NOS"
---

<p>"Ik doe weer mee voor het rood", concludeerde Nairo Quintana nadat hij in de zeventiende etappe van de Vuelta ruim vijf minuten (5.29) had goedgemaakt op rodetruidrager Primoz Roglic en was opgeklommen naar de tweede plek in de klassement. De kopman van Jumbo-Visma is vier dagen voor de slotetappe naar Madrid gewaarschuwd.</p>
<p>Bij het horen van de wielerterm waaiers begint het bij menig Nederlands coureur al te kriebelen. Fietsen door de wind, daar zijn 'wij' immers mee opgegroeid. Maar voor de Nederlandse ploeg ging het in de Vuelta op weg naar Guadalajara bijna mis.</p>
<p>Vanuit het vertrek waaide het hard en al snel reed er een grote groep van 48 (!) renners weg. Klassementsleider Roglic lette niet op en miste de slag. "Vanaf dat moment wisten we: dit wordt een lange dag", vertelde zijn ploegleider Grischa Niermann bij Langs de Lijn En Omstreken.</p>
<p>De geel-zwarten moesten meer dan 200 kilometer lang in de achtervolging op Quintana - die aan de dag begon als de nummer zes in de rangschikking - en co. Één voor één gaven de renners van Jumbo-Visma alles voor hun kopman, die desondanks op een gegeven moment geïsoleerd kwam te zitten. Toch behield Roglic de leiding in het klassement.</p>
<p>Bekijk hieronder de samenvatting van de zeventiende etappe. </p>
<p>"We komen met een blauw oog weg", haalde Niermann opgelucht adem. "Primoz heeft nog een voorsprong van 2.24 op Quintana. Andere renners zijn virtueel van het podium af en hadden dus een nog slechtere dag dan wij."</p>
<p>Roglic zelf verklaarde na de finish dat hij geen moment in paniek was geweest. "We hebben de veldslag voor nu verloren, maar de oorlog natuurlijk niet. Gelukkig is de uitgangspositie nog altijd goed."</p>
<p>Net als de Sloveen verwacht zijn ploegleider Niermann de komende dagen vuurwerk van de klassementsmannen. Met name van de Movistar-renners Quintana en Alejandro Valverde, de naaste belagers van Roglic.</p>
<h2>Jumbo-Visma is gewaarschuwd</h2>
<p>"Met de inhaalslag van Quintana is er weer een gevaarlijke man bijgekomen voorin", stelde Niermann. "Hij heeft een mooie coup gepleegd, maar de laatste bergritten maakte hij een mindere indruk."</p>
<p>"We zullen zien van wie het gevaar komt. Movistar zal een plan klaar hebben liggen."</p>
<p>De etappe van donderdag van Colmenar Viejo naar Becerril de la Sierra telt vier bergen. Zaterdag wachten liefst zes bergen. Kortom: Madrid is nog ver voor Roglic en zijn Hollandse manschappen.</p>
<p>Jumbo-Visma is gewaarschuwd, Quintana is terug aan het front, zo liet de Colombiaan weten. "Ik voel dat ik geleidelijk aan het herstellen ben van mijn verkoudheid. Als mijn benen moe zijn, dan zal ik fietsen met mijn hart. Ik geloof weer in de eindzege."</p>
<p>Bekijk hieronder de etappekaartjes voor de komende dagen. Swipe om de volgende rit te bekijken. </p>
