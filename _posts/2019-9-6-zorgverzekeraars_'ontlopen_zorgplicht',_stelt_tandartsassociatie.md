---
layout: post
title: "Zorgverzekeraars 'ontlopen zorgplicht', stelt tandartsassociatie"
date: Fri, 06 Sep 2019 04:05:10 +0200
category: binnenland
externe_link: "http://feeds.nos.nl/~r/nosnieuwsbinnenland/~3/XvOZb2P4RC4/2300521"
feature_image: "https://nos.nl/data/image/2019/09/06/575258/1008x567.jpg"
---

<p>Het wordt tijd dat zorgverzekeraars hun klanten wijzen op de vergoeding voor een tandartsbezoek van kinderen. Dat stelt de Associatie Nederlandse Tandartsen (ANT) in een brandbrief aan minister Bruins (Medische Zorg). Daarin staat ook dat zo'n 600.000 kinderen nooit naar de tandarts gaan.</p>
<p>De Koninklijke Nederlandse Maatschappij tot bevordering der Tandheelkunde (KNMT) herkent de problematiek, maar houdt een lager aantal aan. Cijfers van het CBS wijzen erop dat ongeveer 250.000 kinderen niet naar de tandarts gaan, laat beroepsorganisatie KNMT weten in een reactie.</p>
<h2>Per brief informeren</h2>
<p>ANT stelt dat ouders hun kind niet naar de tandarts sturen, omdat ze niet weten dat zo'n controle standaard wordt vergoed. De belangenbehartiger van tandartsen zegt dat slechts een zorgverzekeraar de consumenten daar actief op wijst. De andere verzekeraars geven volgens ANT geen gehoor aan hun verzoek tot het per brief informeren van ouders.</p>
<p>"Ze ontlopen zo hun maatschappelijke verantwoordelijkheid en zorgplicht", zegt vice-voorzitter Ravin Raktoe. De basis voor een gezond en gaaf gebit wordt immers gelegd in de vroegste jaren."</p>
<p>Verzekeraars kunnen in hun systemen zien wie de tandarts mijdt en deze mensen aanschrijven, stelt ANT. Uit een pilot in Schiedam in samenwerking met verzekeraar DSW bleek dat de helft van de ouders die werd aangeschreven alsnog naar de tandarts ging met hun kinderen.</p>
<h2>'Gekke manier van werken'</h2>
<p>Vanwege de aangescherpte privacywetgeving is het bijna onmogelijk om grote groepen verzekerden te selecteren en aan te schrijven, stelt een woordvoerder van Zorgverzekeraars Nederland.</p>
<p>Minister Bruins erkent het probleem, maar is ook kritisch over de door ANT voorgestelde optie. "Ik vind het een gekke manier van werken, als je zorgverzekeraar je gaat aanschrijven dat je nog een bepaald soort zorg moet gaan opzoeken." Volgens de minister staat de privacywetgeving het idee van de tandartsen in de weg. Hij ziet meer in betere voorlichting aan jonge ouders.</p><img src="http://feeds.feedburner.com/~r/nosnieuwsbinnenland/~4/XvOZb2P4RC4" height="1" width="1" alt=""/>
