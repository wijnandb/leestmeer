---
layout: post
title: "'Groen groeien' blijft lastig voor handelsland Nederland"
date: Wed, 15 May 2019 19:52:16 +0200
categories: 
- financieel 
- economie 
externe_link: "https://nos.nl/l/2284809"
feature_image: "https://nos.nl/data/image/2019/05/15/550194/1008x567.jpg"
---

<p>Nederland slaagt er nog niet in om duurzaam economisch te groeien, bleek vanochtend uit de jaarlijkse Monitor Brede Welvaart van het Centraal Bureau voor de Statistiek. Toch ziet minister Eric Wiebes van Economische Zaken en Klimaat nu geen grote problemen.</p>
<p>In Nederland stoten we nu weliswaar een beetje minder CO2 uit, bijvoorbeeld door de sluiting van kolencentrales. Maar omdat het goed gaat met de economie, wordt er meer geconsumeerd en kopen Nederlanders veel producten die in het buitenland gemaakt worden. Die leiden daar tot uitstoot. De 'broeikasgasvoetafdruk' van Nederlanders, de schade die onze consumptie wereldwijd aanricht, steeg daardoor sinds 2016 met 7 procent.</p>
<h2>Veel mooie cijfers, paar zorgen</h2>
<p>Uit de CBS-monitor blijkt dat het grotendeels goed gaat met Nederland. We voelen ons individueel beter en steeds meer Nederlanders geven hun leven een 7 of hoger.</p>
<p>Toch zijn er dus ook dingen die minder goed gaan, waaronder 'groen groeien'. Sinds 2016 daalde de uitstoot van broeikasgassen binnen Nederland per inwoner met bijna 4 procent, de broeikasgasvoetafdruk steeg in die periode met bijna 7 procent. Tussen 2008 en 2016 werd de afdruk juist kleiner.</p>
<p>Dat heeft onder meer te maken met de Nederlandse energievoorziening. Doordat de gaswinning in Groningen flink is teruggelopen, halen we nu meer gas uit met name Rusland. "En de manier waarop de winning daar gebeurt is meer vervuilend dan hoe we dat in Nederland doen", zegt Jan-Pieter Smits van het CBS.</p>
<h2>'Trend keren is haalbaar'</h2>
<p>Wiebes maakt zich vooralsnog geen zorgen. Hij heeft de toename gezien, maar zegt ook dat er plannen klaarliggen om iets aan de groeiende impact te doen. "Het kabinet zet in op 49 procent reductie van de uitstoot van broeikasgassen in de komende elf jaar ten opzichte van 1990", zegt hij.</p>
<p>Wat er daarna precies gebeurt op het gebied van klimaat is nog niet duidelijk, maar volgens Wiebes lijkt het haalbaar om de trend van de groeiende voetafdruk te keren "tegen betaalbare kosten". Dat kost wel tijd; een grote verandering zullen we volgens Wiebes volgend jaar bijvoorbeeld nog niet zien. "De grote uitdaging is om straks nog een prettig inkomen te hebben met onze manier van leven, met alle comfort erbij, maar dan op een manier waardoor we het klimaat niet schaden".</p>
<p> </p>
