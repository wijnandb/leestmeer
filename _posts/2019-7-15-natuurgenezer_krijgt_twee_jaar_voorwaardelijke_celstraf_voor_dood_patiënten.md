---
layout: post
title: "Natuurgenezer krijgt twee jaar voorwaardelijke celstraf voor dood patiënten"
date: Mon, 15 Jul 2019 11:07:54 +0200
category: nieuws
externe_link: "https://nos.nl/l/2293562"
feature_image: "https://nos.nl/data/image/2019/07/15/563627/1008x567.jpg"
---

<p>Een rechtbank in Duitsland heeft de omstreden Duitse natuurgenezer Klaus Ross veroordeeld tot twee jaar voorwaardelijke celstraf. Het OM had vanochtend drie jaar cel geëist. Jusititie houdt Ross verantwoordelijk voor de dood van drie patiënten, onder wie twee Nederlanders.</p>
<p>Klaus Ross behandelde in zijn kliniek in Bracht kankerpatiënten die vaak waren uitbehandeld. Hij gebruikte daarbij ook een experimenteel middel dat hij zijn patiënten toediende via een infuus.</p>
<p>Omdat het vaak doodzieke mensen waren, gaat justitie ervan uit dat veel patiënten van Ross uiteindelijk een natuurlijke dood zijn gestorven. Van vijf patiënten denkt justitie dat zij een te grote dosis van het experimentele middel hebben gekregen.</p>
<p>Drie van hen stierven: een 55-jarige man uit Apeldoorn,een vrouw van 43 uit Wijk en Aalburg en een 55-jarige vrouw uit België. Twee andere patiënten overleefden de behandeling ternauwernood.</p>
<p>De advocaat van Ross vroeg om vrijspraak of op z'n hoogst een milde voorwaardelijke straf omdat de vrouw van Ross inmiddels van hem is gescheiden en zijn zoon niets meer met hem te maken wil hebben.</p>
<p>Toen Ross zelf het laatste woord kreeg voordat de rechtbank uitspraak deed, barstte hij in snikken uit. "Ik vind het heel erg", zei hij. "Ik zou willen dat ik het weer goed kon maken, maar dat gaat niet."</p>
<h2>Bloed afnemen</h2>
<p>De behandeling die Ross de patiënten gaf, mag in Nederland niet door een natuurgenezer worden gegeven. In Duitsland mogen natuurgenezers bloed afnemen en infusen toedienen. Dat mag in Nederland alleen onder toezicht van een arts.</p>
