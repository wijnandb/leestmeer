---
layout: post
title: "Buurtbewoners: verdachte steekincident Kerkrade had straatverbod"
date: Wed, 10 Jul 2019 20:22:32 +0200
category: binnenland
externe_link: "http://feeds.nos.nl/~r/nosnieuwsbinnenland/~3/DBcgzxxSfwI/2292942"
feature_image: "https://nos.nl/data/image/2019/07/10/562594/1008x567.jpg"
---

<p>De verdachte van het dodelijke steekincident vanmiddag in Kerkrade had een straatverbod, vertellen buurtbewoners aan de NOS.</p>
<p>Het slachtoffer, een vrouw van 42, zou enkele maanden geleden een jarenlange relatie met de verdachte hebben verbroken. De man van 52 bedreigde en stalkte haar vervolgens en kreeg daarom een straatverbod opgelegd, zeggen buurtbewoners.</p>
<p>"Het waren allebei aardige mensen, goede buren. Het lijkt wel of er iets bij die man geknapt is in het hoofd toen zij het uitmaakte", vertelt een van hen. De vrouw werd op straat neergestoken, vlak bij haar huis.</p>
<p>De steekpartij was rond 13.15 uur in de Erensteinerstraat in Kerkrade, waarna de dader lopend op de vlucht sloeg. Ondanks de inspanningen van de hulpdiensten overleed het slachtoffer. Een paar uur later werd de verdachte aangehouden.</p>
<p>Zowel het slachtoffer als de verdachte komt uit Kerkrade. De politie wil niets kwijt over de relatie tussen verdachte en slachtoffer.</p><img src="http://feeds.feedburner.com/~r/nosnieuwsbinnenland/~4/DBcgzxxSfwI" height="1" width="1" alt=""/>
