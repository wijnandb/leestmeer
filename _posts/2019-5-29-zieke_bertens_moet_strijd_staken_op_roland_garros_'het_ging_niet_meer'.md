---
layout: post
title: "Zieke Bertens moet strijd staken op Roland Garros: 'Het ging niet meer'"
date: Wed, 29 May 2019 18:37:39 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/SYBvQADogLk/2286867"
feature_image: "https://nos.nl/data/image/2019/05/29/553459/1008x567.jpg"
---

<p>Kiki Bertens heeft ziek opgegeven in de tweede ronde van Roland Garros. Bij een achterstand van 3-1 in de eerste set tegen Viktoria Kuzmova riep ze de dokter erbij. "Gewoon een buikgriep, het ging niet meer."</p>
<p>Bertens, als vierde geplaatst, werd dit jaar gezien als een van de favorieten voor de eindzege in Frankrijk. In blakende vorm werkte ze toe naar het toernooi, waar ze in de eerste ronde angstgegner Pauline Parmentier versloeg.</p>
<p>"Gisteren voelde me ik nog prima. Ik heb niks raars gedaan, niks geks gegeten. Maar vanochtend toen ik wakker werd, voelde ik me hartstikke ziek."</p>
<p>Tegen de Slowaakse Kuzmova ging het woensdag daardoor vanaf het begin af aan niet lekker. In haar eerste servicegame werkte ze nog twee breakpoints weg, maar de opslagbeurt daarna verloor ze wel.</p>
<h2>Hopen op een late wedstrijd</h2>
<p>"Ik hoopte nog dat ik het geluk had dat ik aan het eind van de dag speelde. Zodat ik me dan wellicht iets beter voelde", vervolgde Bertens. "Ik had nog wat geslapen en voelde me wat beter. Maar tijdens de warming-up ging het al opspelen."</p>
<p>Toen ze om verzorging vroeg, klaagde ze over een gebrek aan kracht en dat ze stond te trillen. Aangeslagen nam ze afscheid van het publiek. "Ik probeer het altijd, je weet nooit wat er gebeurt. Het was beter geweest niet de baan op te gaan."</p>
<p>Bertens had veel rankingpunten kunnen verdienen en theoretisch zelfs nummer één van de wereld kunnen worden, maar door haar vroege uitschakeling verliest ze nu wat terrein. Vorig jaar haalde ze de derde ronde wel, wat uiteindelijk haar eindstation was.</p>
<p>"Ik kende een paar waren fantastische weken", zegt ze over haar goede vorm, die haar naar de vierde plaats op de wereldranglijst bracht. "Maar als dit je dan ineens overkomt, is dat heel vervelend."</p><img src="http://feeds.feedburner.com/~r/nossporttennis/~4/SYBvQADogLk" height="1" width="1" alt=""/>
