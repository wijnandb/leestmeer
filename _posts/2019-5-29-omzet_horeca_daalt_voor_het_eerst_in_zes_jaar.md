---
layout: post
title: "Omzet horeca daalt voor het eerst in zes jaar"
date: Wed, 29 May 2019 13:45:57 +0200
categories: 
- financieel 
- economie 
externe_link: "https://nos.nl/l/2286823"
feature_image: "https://nos.nl/data/image/2019/01/31/528332/1008x567.jpg"
---

<p>Voor het eerst in zes jaar is de omzet van de horeca gedaald. Mensen hebben minder consumpties gekocht in café's en restaurants en er is minder vaak overnacht in vakantieparken en hotels.</p>
<p>De omzetdaling is niet groot; het gaat om 0,3 procent. Maar het is opvallend omdat de omzet de laatste jaren juist steeds toe nam; de afgelopen zes jaar is de omzet in de horeca met ruim 35 procent gestegen.</p>
<h2>Personeelstekort</h2>
<p>Of die groei hiermee ten einde is, is op basis van deze cijfers niet te zeggen. Wel kampen veel bedrijven in de horeca met personeelstekorten. "Dat tekort houdt de groei wel wat tegen", zegt Peter Hein van Mulligen, hoofdeconoom van het CBS.</p>
<p>Bijna een derde van alle horecabedrijven heeft daar last van, blijkt uit de cijfers. Er waren aan het eind van het eerste kwartaal dit jaar 23.000 openstaande vacatures in de horeca.</p>
<p>Ook branchevereniging Koninklijke Horeca Nederland ziet de personeelstekorten als een van de verklaringen voor de omzetdaling. "Er zijn bij ondernemers zorgen over de personele bezetting, en dat leidt op bepaalde plekken ook tot minder omzet", zegt een woordvoerder.</p>
<h2>Verhoging lage btw-tarief</h2>
<p>Van Mulligen sluit niet uit dat de verhoging van het lage btw-tarief ook een rol speelt in de omzetdaling. Consumenten hebben namelijk minder consumpties gekocht in eet- en drinkgelegenheden. "Het kan zijn dat mensen door de prijsstijging denken, ik laat dat kopje koffie in het café even zitten", zegt Van Mulligen.</p>
<p>Dit alles betekent niet per se dat er moeilijke jaren komen voor de sector. "Het is de afgelopen jaren ook zó goed gegaan in de horeca", zegt Van Mulligen, "De omzet is in een enorm tempo gestegen, zo'n groei valt niet altijd vol te houden." </p>
<h2>Dalend ondernemersvertrouwen</h2>
<p>Hoewel de cijfers niet per definitie slechte tijden voorspellen, maken ondernemers zich wel zorgen over problemen in hun sector. Het ondernemersvertrouwen is de afgelopen vier jaar namelijk niet zo laag geweest als nu, blijkt ook uit cijfers van het CBS. Branchevereniging Koninklijke Horeca Nederland herkent dat.</p>
<p>"Naast de zorgen over de personeelstekorten, zien ondernemers ook dat de koopkracht daalt en mensen minder willen uitgeven", zegt een woordvoerder van Koninklijke Horeca Nederland. Daarnaast neemt de concurrentie toe. "Het aantal bedrijven in de horeca stijgt, wat ook weer druk zet op de prijzen en de omzet van horecabedrijven."</p>
