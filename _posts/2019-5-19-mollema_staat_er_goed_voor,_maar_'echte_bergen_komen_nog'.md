---
layout: post
title: "Mollema staat er goed voor, maar 'echte bergen komen nog'"
date: Sun, 19 May 2019 18:54:38 +0200
category: sport
externe_link: "https://nos.nl/l/2285436"
feature_image: "https://nos.nl/data/image/2019/05/19/551212/1008x567.jpg"
---

<p>Ongeacht of hij in blakende vorm verkeerde of dat het een mager deelnemersveld betrof, nog nooit eindigde Bauke Mollema in een grote ronde bij de beste drie tijdrijders van de dag. Zondag in de Giro wel. "Ik heb al de hele week een goed gevoel."</p>
<p>De 32-jarige Nederlander noteerde de derde tijd over 34,8 kilometer naar San Marino. De in topvorm verkerende Primoz Roglic was precies een minuut sneller, specialist Victor Campenaerts 49 seconden.</p>
<p>Op alle (andere) concurrenten pakte Mollema tijd. Op Simon Yates ruim twee minuten. "Dit was een tijdrit voor de power, met nog een lastige klim op het einde. Waarom het zo goed ging? Voorbereiding. Ik heb veel op de tijdritfiets getraind de afgelopen weken. En vooral de vorm. Als ik in een goede vorm ben, kan ik goede tijdritten rijden."</p>
<p>Als hij de balans opmaakt, kan hij niet anders dan tevreden zijn. "Ik sta er goed voor op dit moment. Mooi om tijd te pakken op mannen als Yates, López. En ook Zakarin, Majka, dat soort mannen. Ik heb best veel tijd op ze gepakt. Daar ben ik blij mee."</p>
<p>Maar de nuchtere Noord-Nederlander rekent zich nog niet rijk, al heeft hij een podiumplek in het vizier nu. "Het eerste blok zit erop, de eerste negen dagen. Het was een relatief vlak blok. De verschillen zijn nog niet heel groot natuurlijk."</p>
<p>Mollema staat twaalfde, op 1.55 van Roglic. Op Vincenzo Nibali geeft hij slechts 11 seconden toe, maar hij heeft een voorsprong van 1.51 op Yates en 2.34 op López.</p>
<p>"De echte bergen moeten nog komen. Pas over drie, vier dagen. Daarin kunnen de verschillen nog veel groter zijn. Ik ben wel benieuwd hoe de benen daar gaan zijn. Het zegt allemaal nog niet zoveel. Sommige renners kunnen vermoeid zijn nu. Mijn conditie is wel goed op dit moment. Mooi om die bevestiging vandaag te krijgen. Daar ben ik heel blij mee."</p>
<h2>Oomen negentiende, zet klassement uit het hoofd</h2>
<p>De andere Nederlander in de top van het klassement, Sam Oomen, zakte van de tiende naar de negentiende plaats. Hij werd 41ste in de tijdrit op 3.39 van Roglic.</p>
<p>"Tijdritten en ik gaan niet zo goed dit jaar. Ik moet nog verder onderzoeken waar dat aan ligt. Ik heb ervoor gekozen om onderaan de klim van fiets te wisselen en om me niet op te blazen op die klim", legt Oomen uit.</p>
<p>"Klassement? Ik heb het gisteren ook al aangegeven. Het is niet zo heel realistisch om aan te nemen dat ik het hier in de derde week op ga nemen tegen Roglic, Nibali en Yates enzo. Bergop kan ik op hangen en wurgen net twaalfde worden, maar misschien is het verstandiger om niet te gestrest met een klassement bezig te zijn."</p>
