---
layout: post
title: "Hamilton met Verstappen op voorste startrij, technisch drama Ferrari"
date: Sat, 27 Jul 2019 16:03:06 +0200
categories: 
- sport 
- autosport 
externe_link: "https://nos.nl/l/2295357"
feature_image: "https://nos.nl/data/image/2019/07/27/566595/1008x567.jpg"
---

<p>Lewis Hamilton start zondagmiddag bij de Grand Prix van Duitsland van poleposition. De Britse leider (1.11,767) in het WK-klassement bleef bij de kwalificatie op Hockenheim Max Verstappen (+0,346) en Valtteri Bottas (+0,362) voor.</p>
<p>De tweede startpositie van Verstappen, die voor de zevende keer bij een grand prix als tweede begint, betekent statistisch goed nieuws voor de Red Bull-coureur: drie keer won hij vanuit die positie een race.</p>
<h2>Drama Ferrari; Vettel start achteraan</h2>
<p>De kwalificatie eindigde voor Ferrari-coureurs Sebastian Vettel en Charles Leclerc in een drama. En dat terwijl de twee in de vrije trainingen nog indruk maakten.</p>
<p>Vettel, die toch al geen topseizoen beleeft, haakte in de eerste sessie af met turboproblemen aan zijn Ferrari voordat hij een tijd kon neerzetten. Hij begint zondag als twintigste, Leclerc als tiende.</p>
<p>Het betekende voor de viervoudig wereldkampioen weer een tegenslag op zijn thuiscircuit. De Duitser crashte afgelopen jaar in leidende positie tijdens de race en zag Lewis Hamilton toen met de winst ervandoor gaan.</p>
<p>Leclerc haalde wel de derde kwalificatiesessie, maar verscheen vervolgens vanwege problemen aan de brandstoftoevoer niet meer op het circuit en start zondag als tiende.</p>
<h2>Verstappen snel, ondanks problemen</h2>
<p>Verstappen klaagde in Q2 nog over problemen aan de turbo, een vergelijkbaar probleem dat zijn Red Bull twee weken geleden op Silverstone had. Hij eindigde toen in de race als vijfde.</p>
<p>De Limburger, die dit seizoen ook in Oostenrijk vanaf de tweede positie begon, zette in de derde sessie desalniettemin een goede tijd neer achter Hamilton, die met zijn poleposition het jubileum-feest van Mercedes fraai omlijstte.</p>
<h2>Jubileum Mercedes</h2>
<p>De iconische renstal viert dit weekend in Duitsland zijn 125-jarige bestaan in de motorsport en uit dit door middel van diverse nostalgische uitingen, zoals het traditionele Mercedes-logo op de helm van Hamilton.</p>
<p>De start van de Grand Prix van Duitsland is zondag om 15.10 uur.</p>
<p>NOS op 3 deed onlangs onderzoek naar de spanning in de Formule 1. Zo blijkt bijvoorbeeld dat de Grand Prix van Duitsland tot de topzes behoort van circuits met de meeste inhaalacties.</p>
<p>Bekijk hieronder door middel van een 'interactive' alle resultaten van het onderzoek:</p>
