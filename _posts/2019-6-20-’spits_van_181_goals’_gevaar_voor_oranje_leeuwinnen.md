---
layout: post
title: "’Spits van 181 goals’ gevaar voor Oranje Leeuwinnen"
date: Thu, 20 Jun 2019 13:50:07 +0200
categories: 
- entertainment 
- opinie 
externe_link: "https://www.telegraaf.nl/sport/1888421484/spits-van-181-goals-gevaar-voor-oranje-leeuwinnen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/970942ca-9351-11e9-b315-0218eaf05005.jpg"
---

<p class="intro">Hopelijk hebben de verdedigsters van Oranje een goede nacht achter de rug. Vanavond tegen Canada dient de defensie negentig minuten lang bij de les te zijn. Willen de Nederlandse voetbalsters kans maken op de groepszege, dan moeten ze in ieder geval het Canadese fenomeen Christine Sinclair van het scoren weten te houden. De cijfers van de deze maand 36 jaar geworden spits zijn met recht duizelingwekkend te noemen.</p> <p>’Die Bomber van Burnaby’ kwam 284 keer in actie voor Canada en maakte in die duels maar liefst 181 goals, waarvan 9 op een WK. Met haar totaal hijgt ze all-time recordhouder Amy Wambach nadrukkelijk in de nek. De inmiddels gestopte Amerikaanse kwam tot 184 treffers voor haar land. Tegen zowel Kameroen (1-0 zege) als Nieuw-Zeeland (2-0 zege) kwam Sinclair niet tot scoren, maar dat wil niet zeggen dat ze uit vorm is. Sinclair scoort altijd en overal. Zelfs als je het totaal niet meer verwacht, een beetje zoals haar mannelijke evenknie uit Duitsland, Gerd Müller, de echte ’Bomber’.</p><p>Christine Margaret Sinclair werd geboren op 12 juni 1983 in Burnaby, niet ver van Vancouver. Nog geen vier jaar speelde ze al in een Onder 7-team. Het voetbalgekke gezin vond het prachtig. Vader Bill en ooms Brian en Bruce Gant van moeders kant konden zelf ook aardig tegen een balletje trappen. Het drietal werd amateurkampioen van Canada en haar ooms schopten het zelfs tot profs in de North American Soccer League, de voorloper van de huidige MLS.</p><p>Successen</p><p>Sinclair kende haar eerste echte successen met het team van de University of Portland, waar ze in haar eerste seizoen (2001) werd verkozen tot Freshman of the Year. Een jaar eerder had ze als 16-jarige broekie al haar debuut voor Canada gemaakt. Met het universiteitsteam won ze meerdere prijzen. In 94 duels maakte ze het ongekende aantal van 110 goals. In het mannenvoetbal komen eigenlijk alleen Lionel Messi en Cristiano Ronaldo in bepaalde competities tot gemiddelden van meer dan één doelpunt per wedstrijd.</p><p>Na dienstverbanden bij Vancouver Breakers, Vancouver Whitecaps FC, FC Gold Pride, Western New York Flash keerde Sinclair in 2013 terug naar Portland en ging ze voetballen bij de Portland Thorns FC. Ondanks haar ongelooflijke aantal treffers voor Canada boekte ze nog nooit een groot succes op een WK. In 2003 hielp ze de Canucks met drie treffers aan vierde plaats, al moet daarbij worden aangetekend dat er toen slechts zestien landen deelnamen. In de vier van de vijf toernooien die volgden, overleefde Canada, de huidige nummer vijf op de FIFA-ranking, de poulefase niet eens.</p><p>In 2015, toen het WK op eigen bodem werd georganiseerd, lukte dat wel, maar strandde het thuisland in de kwartfinale. In de groepsfase werd destijds gelijkgespeeld tegen Nederland: 1-1. Sinclair kwam niet tot scoren, maar toenmalig bondscoach Roger Reijners weet nog precies hoe hij zijn ploeg waarschuwde voor de aanvalster. „Sinclair is een fenomeen. Ze is heel geslepen en verschijnt altijd op het juiste moment voor het duel. Dat blijkt ook wel uit haar statistieken.”</p><p>Record</p><p>Wie denkt dat Sinclair &amp; co tegen Oranje genoegen zullen nemen met een gelijkspel of een nederlaag om zodoende tweede te worden, heeft het mis. Sinclair jaagt natuurlijk op het record van Wambach en wil bovenal niet ’rekenen’. Het is haar om het even welk land Canada in de achtste finale treft. „Als je gaat denken: ik speel liever tegen dat of dat land, wordt het heel gevaarlijk.”</p><p>Ze wil tegen Nederland een signaal afgeven. „Teams moeten ons gaan vrezen. We weten dat we van iedereen aan kunnen. Op een toernooi, wil je elke wedstrijd winnen.” Toch is ze op haar hoede voor Oranje. „Nederland heeft een talentvolle groep met drie aanvallers van wereldklasse.” Als er iemand is die dat kan beoordelen, is het Sinclair wel…</p>
