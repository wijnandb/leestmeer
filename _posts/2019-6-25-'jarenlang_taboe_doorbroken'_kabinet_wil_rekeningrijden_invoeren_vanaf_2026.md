---
layout: post
title: "'Jarenlang taboe doorbroken': kabinet wil rekeningrijden invoeren vanaf 2026"
date: Tue, 25 Jun 2019 15:55:03 +0200
category: nieuws
externe_link: "https://nos.nl/l/2290629"
feature_image: "https://nos.nl/data/image/2019/04/02/540917/1008x567.jpg"
---

<p>Het kabinet wil rekeningrijden vanaf 2026 invoeren. Dat bevestigen bronnen naar aanleiding van berichtgeving van RTL Nieuws. Daarmee gaan Nederlanders straks betalen per gereden kilometer. Er worden verschillende opties bekeken voor de invoering daarvan.</p>
<p>Een commissie gaat alle opties voor een nieuw kabinet op een rij zetten. Dit kabinet gaat het rekeningrijden niet invoeren, dat moet een volgend kabinet doen.</p>
<p>Er zou over drie varianten gesproken worden. In de eerste variant gaan alleen elektrische auto's per gereden kilometer betalen. Gebruikers van elektrische auto's betalen nu geen wegenbelasting en ook geen benzine- of dieselaccijns. Die inkomsten loop het kabinet dus mis bij elektrisch rijden en dat kan met deze variant worden opgelost.</p>
<p>In de tweede variant moeten alle auto's betalen, maar komt er geen heffing voor het rijden in de spits. In de laatste variant wordt ook het rijden in de spits extra belast.</p>
<h2>Taboe doorbroken</h2>
<p>"Met het maken van plannen voor rekeningrijden wordt een jarenlang taboe doorbroken", zegt politiek verslaggever Xander van der Wulp. "Dit kabinet gaat nog geen definitief besluit nemen, de drie varianten zullen een belangrijke inzet worden in de campagnes voor de volgende landelijke verkiezingen. In de volgende formatie moet echt een besluit worden genomen."</p>
<p>"De term rekeningrijden is trouwens niet heel populair en politiek erg beladen", zegt Van der Wulp. "Daarom zal deze maatregel door verschillende partijen de komende tijd vast anders genoemd gaan worden dan 'rekeningrijden'. Toch is de kern hetzelfde: betalen voor gebruik van de auto, in plaats van een standaard wegenbelasting."</p>
<p>Het plan is onderdeel van het Klimaatakkoord dat naar verwachting vrijdag wordt gepresenteerd. Eerder lekte al uit dat de gasprijs met 10 cent per kubieke meter wordt verhoogd in 2026.</p>
