---
layout: post
title: "Huilende Evenepoel rijdt concurrentie op een hoopje in EK-tijdrit"
date: Thu, 08 Aug 2019 16:05:05 +0200
categories: 
- sport 
- wielrennen 
externe_link: "https://www.telegraaf.nl/sport/1219052490/huilende-evenepoel-rijdt-concurrentie-op-een-hoopje-in-ek-tijdrit"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6589b862-b9ec-11e9-86d3-0217670beecd.jpg"
---

<p class="intro">Remco Evenepoel (19) heeft vijf dagen na de winst in de Clásica San Sebastian ook het EK tijdrijden in Alkmaar op zijn naam geschreven.</p> <p>De jonge Belg blijft indruk maken. De 19-jarige Belg won zaterdag de wielerklassieker Clásica San Sebastián, zijn eerste eendaagse wedstrijd in de WorldTour. In Alkmaar veroverde hij donderdag bij de EK wielrennen de titel op de individuele tijdrit. Evenepoel had voor de ruim 22,4 kilometer 24 minuten en 55 seconden nodig. Niemand kwam in de buurt van het supertalent, dat vorig jaar nog bij de junioren reed.</p><p>De Deen Kasper Asgreen, die 18 seconden toegaf, pakte zilver. Het brons was voor de Italiaan Edoardo Affini die twee tellen meer dan Asgreen nodig had voor zijn optreden in en rond Alkmaar. De Nederlanders deden niet mee in de strijd om de medailles. Jos van Emden was op een halve minuut van Evenepoel achtste, Sebastian Langeveld eindigde op 58 seconden als tiende. Evenepoel is de opvolger van zijn landgenoot Victor Campenaerts, die ontbrak in Alkmaar.</p><p>De jonge Belg was na afloop vol emoties, vooral ook vanwege de dood van zijn landgenoot Bjorg Lambrecht, afgelopen maandag.</p><p>„Het is ongelooflijk”, zuchtte Evenepoel na afloop. „Vorige week de Clasica San Sebastian en nu dit. Ik kan het niet geloven. Ik zei vanochtend tegen het Belgische team dat ik de sterren ging pakken voor enkele sterren aan de hemel en dat heb ik gedaan. Dit is geen zege voor mij, maar voor Bjorg (Lambrecht, red.) en Stef (Loos, red.), mijn ex-ploegmaat. Mijn toekomst? Dat weet ik nu nog niet, ik ga hiervan genieten. Dit is voor de jongens in de hemel.”</p>
