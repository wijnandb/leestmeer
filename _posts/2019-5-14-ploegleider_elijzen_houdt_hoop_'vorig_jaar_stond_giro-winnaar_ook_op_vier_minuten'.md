---
layout: post
title: "Ploegleider Elijzen houdt hoop: 'Vorig jaar stond Giro-winnaar ook op vier minuten'"
date: Tue, 14 May 2019 23:18:43 +0200
category: sport
externe_link: "https://nos.nl/l/2284667"
feature_image: "https://nos.nl/data/image/2019/05/14/549920/1008x567.jpg"
---

<p>Enkele uren na de fikse tegenslag voor Tom Dumoulin in de vierde etappe van de Giro d'Italia is Michiel Elijzen, ploegleider bij Team Sunweb, nog altijd teleurgesteld. Toch wil Elijzen niet meteen alle plannen in de prullenbak gooien.</p>
<p>"Zo'n vaart loopt dat ook niet, maar we moeten zeker wel onze plannen bijstellen", reageert de ploegleider bij Langs de Lijn En Omstreken op NPO Radio 1. "Met vier minuten verliezen is het klassement wel om zeep."</p>
<p>De grote vraag is nu dan ook wat Dumoulin gaat doen. Gaat hij door of stapt hij af? Dat laatste zou een voordeel kunnen zijn wanneer de winnaar van 2017 nog de Tour wil rijden. Elijzen wil daar echter nog niets van weten.</p>
<p>"Tom is vandaag erg aangeslagen en dat is logisch. Hij heeft zich maanden voorbereid op deze koers. Je komt niet om na vier etappes op vierenhalve minuut te staan. Maar hij wil ook niet bij de eerste de beste valpartij stoppen. We moeten kijken hoe zijn knie het houdt."</p>
<p>Elijzen zelf houdt, waarschijnlijk tegen beter weten in, nog hoop op een goede afloop van de Giro. "De Giro-winnaar van vorig jaar (Chris Froome, red.) stond ook op vier minuten achterstand. Wij willen niet meteen de handdoek in de ring gooien. We moeten nu kijken hoe we de plannen kunnen omgooien om alsnog een succesvolle Giro te kunnen rijden."</p>
<p>Ook Jan Boven, ploegleider van concurrent Jumbo-Visma, reageerde op de val van Dumoulin. Boven was uiteraard blij met de goede dag van zijn kopman Primoz Roglic, maar hij sprak ook van een zwart randje. "Het is klote voor Tom. Wij vinden dit ook niet leuk."</p>
<p>"Zo verlies je natuurlijk niet graag een concurrent", gaat Boven verder. "We wisten dat het een lastige finale zou worden, dat hebben we vanochtend ook gezegd in de bespreking. Het was een zware dag, qua lengte en stress."</p>
<h2>'Uit problemen blijven'</h2>
<p>Voor Jumbo-Visma is het met de rozetruidrager in huis zaak om uit de problemen te blijven. "Er zijn geen regels om te voorkomen dat je in dit soort toestanden verzeild raakt. Er zijn te veel andere renners bij betrokken en elke dag is anders. We hebben goede mensen. Paul Martens, Jos van Emden en Tom Leezer zijn voor dit soort gevechten klaar. Ze hebben steeds goed gezeten."</p>
