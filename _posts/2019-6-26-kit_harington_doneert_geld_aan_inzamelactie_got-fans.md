---
layout: post
title: "Kit Harington doneert geld aan inzamelactie GoT-fans"
date: Wed, 26 Jun 2019 19:32:08 +0200
categories: 
- entertainment 
- gossip 
externe_link: "https://www.telegraaf.nl/entertainment/2129885061/kit-harington-doneert-geld-aan-inzamelactie-go-t-fans"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/17b7a84e-983e-11e9-8611-0255c322e81b.jpg"
---

<p class="intro">Kit Harington heeft meer dan 9000 dollar gedoneerd aan een geldinzameling die fans van televisieserie Game of Thrones in zijn naam waren begonnen, meldt People. De opbrengsten gaan naar het goede doel Royal Mencap Society, dat werkt met mensen met leerstoornissen.</p> <p>Harington steunt al sinds 2017 de Royal Mencap Society. Toen in het nieuws kwam dat de acteur zichzelf ’om persoonlijke redenen’ had laten opnemen in een kliniek, besloten fans op internet een geldinzameling op te zetten voor zijn favoriete goede doel. „Kit Harington heeft zo veel gegeven aan de fans van Game of Thrones in de laatste 10 jaar dat hij Jon Snow, Koning in het Noorden, speelde”, lieten de initiatiefnemers weten. „Hij was perfect in zijn rol en we hebben genoten van elke seconde dat hij in beeld was.”</p><p>Voordat de acteur doneerde, hadden fans al 87 procent van het beoogde bedrag opgehaald. Door de donatie van Harington is de 63.000 dollar gehaald. „De mensen die deze webpagina in mijn naam hebben opgezet, en de mensen die hebben bijgedragen en berichten hebben achtergelaten, wil ik uit het diepst van mijn hart bedanken. Het heeft mijn hart verwarmd en me in tranen gebracht, wat een prachtig cadeau”, liet Harington weten.</p>
