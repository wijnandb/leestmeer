---
layout: post
title: "Defensie, klimaat en zorg profiteren van meevaller kabinet"
date: Mon, 27 May 2019 16:49:19 +0200
category: nieuws
externe_link: "https://nos.nl/l/2286557"
feature_image: "https://nos.nl/data/image/2019/05/27/552951/1008x567.jpg"
---

<p>Er wordt dit jaar nog 1,5 miljard euro extra vrijgemaakt voor defensie, klimaat en de jeugdzorg. Dat heeft het kabinet vandaag officieel bekendgemaakt in de voorjaarsnota. Het kabinet had extra geld te besteden door meevallers in de zorg, lagere rentelasten en meevallende EU-afdrachten.</p>
<p>"Dat geld gebruiken we om problemen in de samenleving op te lossen", zegt minister van Financiën Hoekstra.</p>
<p>Volgens Hoekstra is de economische groei nog steeds "robuust en stevig", ondanks dat deze lager is dan waar in het najaar met Prinsjesdag van uit werd gegaan (geen 2,5 maar 1,5 procent). De Raad van State waarschuwde het kabinet niet te veel uit te geven.</p>
<p>Hoekstra: "Er is nog steeds groei en het gaat om geld dat over is. We proberen in deze kabinetsperiode twee dingen te doen. We brengen de schatkist op orde, maar we doen ook forse investeringen. Dat kunnen we verstandig doen."</p>
<h2>Hier gaat het geld naartoe</h2>
<p>Defensie</p>
<p>Om dichter bij de NAVO doelstellingen te komen, wordt de komende vijf jaar 461 miljoen euro vrijgemaakt voor defensie.</p>
<p>Jeugdzorg</p>
<p>Voor de jeugdzorg wordt dit jaar 420 miljoen euro uitgetrokken, de twee jaar daarna 300 miljoen euro per jaar.</p>
<p>Daarmee komt het kabinet tegemoet aan de klacht van gemeenten dat zij te weinig geld hebben voor hulp aan jongeren met psychische of gedragsproblemen. Sinds de gemeente de taak in 2015 op hun bordje kregen, is dat budget met bijna een half miljard euro gekrompen. Dat terwijl juist steeds meer jongeren een beroep doen op jeugdzorg. Ongeveer een kwart van het bedrag dat het kabinet nu vrijmaakt gaat naar de GGZ. </p>
<p>Klimaat</p>
<p>Ook wordt er geld vrijgemaakt voor nieuwe klimaatplannen, zoals eerder lekte bij de NOS. Het gaat om een eenmalig bedrag van 400 miljoen euro voor dit jaar. Daarna wordt er jaarlijks 110 miljoen euro vrijgemaakt. Een deel van het bedrag gaat naar een warmtefonds. Dat is een fonds waar huizenbezitters aanspraak op kunnen maken als ze hun woning duurzamer willen maken. Daarnaast wordt het extra geld gebruikt om de aanschaf van tweedehands elektrische auto's te stimuleren en woonwijken van het gas af te krijgen.</p>
<p>Onderwijs</p>
<p>Omdat er meer leerlingen en studenten zijn dan werd verwacht gaat er ook meer geld naar onderwijs. 55 miljoen euro extra. Daarbovenop krijgen bèta- en techniekopleidingen jaarlijks 41 miljoen euro erbij. Ook deze bedragen kwamen eerder al naar buiten.</p>
<p>Asiel en inspectie</p>
<p>Voor de herbeoordelingen van het kinderpardon is eenmalig 13 miljoen euro beschikbaar, en ook de Inspectie voor de Leefomgeving krijgt er jaarlijks geld bij, 15 miljoen euro.</p>
<p>Duidelijk is dat alle vier de coalitiepartijen 'iets' hebben binnengehaald. Defensie is iets waar met name VVD al langer op hamert. Het geld voor klimaat zal vooral uit de koker van D66 komen en jeugdzorg is iets waar de CU en CDA al langer extra geld voor willen.</p>
<h2>Tot aan de lippen</h2>
<p>In 2015 kwam de jeugdzorg onder de verantwoordelijkheid van gemeenten te vallen. Sindsdien is het aantal jongeren dat er gebruik van maakt flink gestegen. Volgens het Centraal Bureau voor de Statistiek waren het er in 2018 428.000. Dat is 8000 meer dan het jaar ervoor. Onder jeugdzorg vallen jeugdhulp, jeugdbescherming en jeugdreclassering.</p>
<p>Eerder dit jaar dreigden de Nederlandse gemeenten hun taken in de jeugdzorg aan het Rijk terug te geven, omdat het kabinet volgens hen te weinig geld beschikbaar stelt om die taken goed uit te voeren. Vicevoorzitter Bruls van de Vereniging van Nederlandse Gemeenten zei in het NOS Radio 1 Journaal dat het water tot aan de lippen was gestegen.</p>
<p>Minister De Jonge van Volksgezondheid erkende de problemen en zei met het kabinet naar extra geld te gaan kijken. In een toelichting op de voorjaarsnota vandaag zegt De Jonge dat het goed is dat meer kinderen nu eerder in beeld zijn bij jeugdzorg, maar dat gemeenten daarom ook tegemoetgekomen moeten worden met extra geld.</p>
<p>Een deel van het geld is ook bedoeld voor psychisch hulp in de buurt. Uitgangspunt is dat niet alle jongeren in een instelling hulp behoeven, maar soms ook met ondersteuning in de buurt geholpen zijn.</p>
