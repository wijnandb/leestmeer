---
layout: post
title: "Nieuwe hoofdstad Indonesië komt in Oost-Kalimantan"
date: Mon, 26 Aug 2019 09:43:33 +0200
category: nieuws
externe_link: "https://nos.nl/l/2299010"
feature_image: "https://nos.nl/data/image/2019/08/26/572626/1008x567.jpg"
---

<p>De nieuwe hoofdstad van Indonesië komt in de provincie Oost-Kalimantan op het Indonesische deel van het eiland Borneo. Dat heeft president Widodo bekendgemaakt.</p>
<p>De nieuwe hoofdstad komt in een gebied dat deel uitmaakt van de regio's Noord-Penajam Paser en Kutai Kartanegara, aan de kust van het eiland.</p>
<p>In april maakte Widodo bekend dat Jakarta zal worden vervangen als hoofdstad. Met tien miljoen inwoners is die stad in het noordwesten van Java overvol met verkeersopstoppingen en een enorme vervuiling als gevolg. Ook zakt de stad weg in zee.</p>
<h2>Miljarden euro's</h2>
<p>De verhuizing kost miljarden euro's. Een kleine 20 procent daarvan wordt opgebracht door Indonesië zelf. De rest van het bedrag moet komen van publiek-private samenwerkingsverbanden en particuliere investeerders.</p>
<p>De discussie over de verhuizing van de hoofdstad is niet nieuw. Zestig jaar geleden werd daar al over gesproken. Soekarno, de eerste president van Indonesië, vond al dat de hoofdstad zou moeten worden gevestigd in Kalimantan.</p>
