---
layout: post
title: "New York krijgt eerste standbeeld voor transgender"
date: Fri, 31 May 2019 17:30:56 +0200
category: cultuur
externe_link: "https://nos.nl/l/2287074"
feature_image: "https://nos.nl/data/image/2019/05/31/553796/1008x567.jpg"
---

<p>New York krijgt een standbeeld voor twee voorvechters van transgenderrechten, Marsha P. Johnson en Sylvia Rivera. Volgens burgemeester De Blasio zal het wereldwijd een van de eerste monumenten voor transgenders worden.</p>
<p>"In het hele land hebben transgender- en non-binaire gemeenschappen last van gewelddadige en discriminerende aanvallen. Hier in New York hebben we een duidelijke boodschap: bij ons kun je jezelf zijn, we prijzen jullie en zullen jullie beschermen", zei De Blasio bij de bekendmaking van de plannen.</p>
<p>De aankondiging komt aan het begin van de Pride Month in New York en 50 jaar na de Stonewall-rellen. Na een inval bij de gelijknamige homobar in 1969 gingen lhbt'ers de straat op om een eind te eisen aan politie-intimidatie. Het wordt gezien als het begin van de homorechtenbeweging in de VS.</p>
<p>Johnson en Rivera deden mee aan de Stonewall-protesten, maar zetten zich ook daarvoor en erna in voor de lhbt-gemeenschap. Zo vingen ze jongeren op die door hun familie op straat waren gezet wegens hun geaardheid.</p>
<p>Beide activisten werden niet oud: Johnson verdronk in 1992 op 46-jarige onder nooit opgehelderde omstandigheden in de Hudson-rivier, Rivera overleed in 2002 op 50-jarige leeftijd aan kanker.</p>
<p>New York benadrukt dat het beeld dubbel bijdraagt aan een meer diverse geschiedenis van de stad. Niet alleen wordt de homorechtenbeweging geëerd, ook is er aandacht voor de rol van zwarte en latino transgenders daarbinnen, die voorheen vaak buiten beeld bleven.</p>
<p>"De lhbt-beweging werd vaak afgeschilderd als een beweging van witte homomannen", zei een woordvoerder van de stad in The New York Times. "Dit monument gaat dat witwassen tegen."</p>
<h2>Billie Holiday</h2>
<p>New York heeft 10 miljoen dollar uitgetrokken om het standbeeldenbestand van de stad diverser te maken. Het geld werd beschikbaar gesteld na kritiek dat er vooral witte mannen werden geëerd en hun negatieve kanten geregeld onvermeld bleven.</p>
<p>Eind vorige maand werden de eerste vijf nieuwe standbeelden aangekondigd: zo krijgt Queens een beeld van jazzzangeres Billie Holiday, wordt de eerste zwarte vrouw in het Congres geëerd in Brooklyn en komt een beeld van een van de weinige vrouwelijke vuurtorenwachters op Staten Island.</p>
<p>Bij het Grand Central Station op Manhattan komt een monument voor Elizabeth Jennings Graham, de zwarte vrouw die in 1854 een boete kreeg omdat ze plaatsnam in een tram gereserveerd voor witten. Dat de rechter die boete schrapte "omdat gekleurde personen dezelfde rechten hebben als anderen" was het begin van het eind van rassenscheiding in de stad.</p>
