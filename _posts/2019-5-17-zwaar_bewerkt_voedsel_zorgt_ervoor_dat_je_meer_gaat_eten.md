---
layout: post
title: "Zwaar bewerkt voedsel zorgt ervoor dat je meer gaat eten"
date: Fri, 17 May 2019 22:43:20 +0200
category: nieuws
externe_link: "https://nos.nl/l/2285179"
feature_image: "https://nos.nl/data/image/2018/04/09/465049/1008x567.jpg"
---

<p>Er is iets met industrieel bewerkt voedsel, waardoor we er steeds meer van willen. Dat is aangetoond in wetenschappelijk onderzoek door het Nationaal Diabetes Instituut in de Verenigde Staten.</p>
<p>Proefpersonen met een dieet dat uit zogenoemd ultra-processed food bestond, aten wel 500 kilocalorieën per dag meer dan de proefpersonen die slechts onbewerkt voedsel aten.</p>
<p>Experts vermoeden al jaren dat de toename van bewerkt voedsel in ons dieet een belangrijke oorzaak is van de obesitasepidemie.</p>
<h2>Ultrabewerkt eten</h2>
<p>Frisdranken, voorverpakte snacks, vissticks en diepvriesmaaltijden zijn voorbeelden van ultrabewerkt voedsel. Hoogleraar voeding en gezondheid aan de Vrije Universiteit Jaap Seidell: "Van ultrabewerkt voedsel spreken we als de oorspronkelijke ingrediënten niet meer als zodanig herkenbaar zijn."</p>
<p>Volgens Seidell heeft slechts licht bewerkt voedsel ook al gevolgen: "Het is een hele klus om zes sinaasappels te eten, maar een glas sinaasappelsap van die zes sinaasappels, drink je in 20 seconden leeg. De hoeveelheid suiker en de calorieën is natuurlijk hetzelfde."</p>
<p>Maar het effect van ultrabewerkt voedsel blijkt dus nog erger. "Je vindt het lekker, het verteert makkelijk, en vaak is het ook nog eens langer houdbaar. Het geeft een hormonale respons. Maar uit het onderzoek blijkt ook dat je er meer van nodig hebt om je verzadigd te voelen. Je gaat er dus meer van eten."</p>
<h2>Onderzoek</h2>
<p>Voor de studie zijn twintig gezonde vrijwilligers een maand lang in een onderzoekskliniek opgenomen. Alle deelnemers kregen twee weken een dieet met ultrabewerkt voedsel en twee weken een dieet met niet of nauwelijks bewerkt voedsel. Elke dag kregen ze drie maaltijden en onbeperkt toegang tot tussendoortjes.</p>
<p>De zwaar bewerkte en de onbewerkte maaltijden kwamen overeen wat betreft koolhydraten, vet, suiker, zout en calorieën. Toch blijkt uit het onderzoek dat de deelnemers méér aten en dikker werden wanneer zij op een dieet van ultrabewerkte voedingsmiddelen zaten. Na het dieet van onbewerkte voedingsmiddelen, vielen de deelnemers juist af.</p>
<p>Seidell zegt: "Het is nogal wiedes als je veel snoep en koek eet dat je dik wordt. Maar deze onderzoekers hebben juist alleen maar naar de mate van bewerking gekeken. Bij de groep die het ultrabewerkte voedsel at nam het hongergevoel toe en het verzadigingsniveau nam af."</p>
<h2>Oplossing</h2>
<p>Het ultrabewerkte voedsel is overal. Maar het inzicht dat onbewerkt eten gezonder is begint nu door te dringen. Volgens hoogleraar Seidell zou de overheid daar gevolgen aan moeten verbinden.</p>
<p>"Traditionele adviezen gaan altijd over de samenstelling van ingrediënten, maar het blijkt dus dat je ook naar de mate van bewerking moet kijken. Dat nemen we eigenlijk nooit mee in onze adviezen. We kunnen zeggen: dat willen we niet meer in onze ziekenhuizen, op onze scholen en in onze schoolkantines."</p>
