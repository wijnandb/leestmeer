---
layout: post
title: "Emotionele reacties op SP-bijeenkomst over dramatisch verlies"
date: Sat, 22 Jun 2019 16:49:19 +0200
category: politiek
externe_link: "https://nos.nl/l/2290185"
feature_image: "https://nos.nl/data/image/2019/06/22/558414/1008x567.jpg"
---

<p>Forse kritiek op de partij en hoogoplopende emoties vandaag op een SP-beraad in Amersfoort. "Ik proef en lees een dreigende scheiding in onze club." "We zijn ons eigen gezicht kwijt". "We zijn er met zijn allen goed ziek van, maar we kunnen beter worden om te leren".</p>
<p>De leden zijn voor het eerst na de dramatische verkiezingsuitslag van vorige maand bijeen. Veelgenoemde onderwerpen: de mislukte campagne voor de Europese verkiezingen en het omstreden Brusselmans-spotje.</p>
<p>In maart verloor de SP al flink bij de Provinciale Statenverkiezingen, in de Eerste Kamer ging de partij vervolgens terug van negen naar vijf zetels. Bij de Europese verkiezingen werd het erger: de SP verloor alle zetels. En bij de discussie over het pensioenakkoord liet SP-leider Marijnissen er geen misverstand over bestaan dat ze fel tegen was, terwijl FNV-leden later met grote meerderheid zouden instemmen. </p>
<p>Voorzitter Ron Meyer trok eerder zijn conclusie en kondigde zijn vertrek aan. Daarna zei Marijnissen dat het "anders moet". Hoe, dat is voor veel leden nog de vraag. Een vraag die vandaag centraal stond, maar leden bleken vooral ook behoefte te hebben om hun hart te luchten.</p>
<p>Zo bleek de "zure en venijnige toon" het campagnevoeren voor sommigen flink bemoeilijkt te hebben. "Er is te veel de focus op het foute Brussel gelegd", zei een lid. "Het ging te veel over wat we niet willen in plaats van wat we wel willen", vond een ander.</p>
<h2>'Walgelijk'</h2>
<p>Het al eerder bekritiseerde Hans Brusselmans-filmpje was ook onderwerp van gesprek. Sommigen vonden de persoonlijke aanval op PvdA-lijsttrekker Timmermans te veel op de man gespeeld. Anderen noemden het "walgelijk" en "de SP onwaardig".</p>
<p>Weer anderen begrepen de ophef niet. "Er is vooraf besloten dat we ons minder conventioneel en meer als anti-establishmentpartij zouden opstellen. Dan doen we dat en is het weer niet goed."</p>
<p>Volgens weer een ander lid had een "testpanel" voor campagne-uitingen veel gedoe kunnen voorkomen.</p>
<p>Sommige SP'ers vrezen het uiteenvallen van de partij. Zo hield SP-wethouder Veenstra uit Stadskanaal een emotioneel betoog. Ze zei met "pijn in het lijf" rond te lopen en haar "kop niet op orde" te krijgen. "Ik proef en lees en zie een dreigende scheuring in mijn club."</p>
<p>"Gelukkig zie ik ook medekameraden die de strijd willen blijven aangaan om onze idealen te verwezenlijken. Ik sta nog steeds voor onze club, ik laat mij die club niet afpakken."</p>
<p>Op de bijeenkomst vandaag werd afscheid genomen van de Europese fractie. De SP behaalde bij de Europese verkiezingen geen zetels. </p>
<p>Op de vraag op welke thema's de partij het anders kan doen, is de hardere immigratiekoers van de partij een veelgehoord antwoord. "De SP is opgericht tegen het kapitalisme, niet tegen arbeidsmigratie", aldus Herman Beekers uit Rotterdam voorafgaand aan de bijeenkomst.</p>
<p>Het gevoel dat het anders moet met de partij wordt wel door veel mensen gedeeld, toch was er ook ruimte voor enig optimisme.</p>
<p>"Het is vandaag kut, maar in alle geledingen spatten de potenties ervanaf."</p>
<p>"De SP is een grote partij, en we hebben vleugels. We kunnen weer hoog gaan vliegen maar dan moeten we wel samenwerken. Anders is er maar één vlucht, en dat is de vlucht naar beneden."</p>
<h2>Evaluatiecommissie</h2>
<p>Er komt een commissie die het verlies zal gaan evalueren. Tegen de zin van sommige leden zou die commissie oorspronkelijk voor een groot deel uit partijprominenten bestaan die verantwoordelijk waren voor de koers van de afgelopen jaren.</p>
<p>Onder meer de afdelingen Rotterdam en Nijmegen vonden dat meer lijken op een "slager die zijn eigen vlees keurt". </p>
<p>Een voorstel om zes extra leden - die nergens in de leiding van de partij hebben gezeten- aan de commissie toe te voegen werd door het congres aangenomen.</p>
<p>Daarnaast organiseert de partij bijeenkomsten in het land met alle leden.</p>
<p>Een SP-lid dat alle kritiek een beetje beu is: "800 bijeenkomsten. Waarop iedereen mee kan praten over de koers van de partij. Welke partij kan dat zeggen? En dat is geen democratie? Sodemieter toch op."</p>
