---
layout: post
title: "Burgemeester Eindhoven verbiedt demonstratie Pegida"
date: Tue, 04 Jun 2019 01:53:49 +0200
category: nieuws
externe_link: "https://nos.nl/l/2287525"
feature_image: "https://nos.nl/data/image/2019/06/04/554502/1008x567.jpg"
---

<p>De burgemeester van Eindhoven heeft een demonstratie van Pegida in zijn gemeente verboden. De anti-islambeweging was van plan donderdag met vlaggen en Mohammed-cartoons te betogen, maar burgemeester Jorritsma staat dat niet toe. Hij vreest dat er ernstige ongeregeldheden zullen plaatsvinden.</p>
<p>"Ook het feit dat Pegida de demonstratie laat plaatsvinden gedurende het Suikerfeest, leidt tot veel onbegrip en weerstand binnen de moslim-geloofsgemeenschap", schrijft Jorritsma in een brief aan Pegida. "De politie heeft sterke aanwijzingen dat naast de tegendemonstraties een tegenbeweging op gang wordt gebracht waarbij geweld en agressie niet worden geschuwd."</p>
<h2>Confrontatie</h2>
<p>Pegida wilde eigenlijk eergisteren demonstreren, maar kreeg daar geen toestemming voor. Volgens de burgemeester van Eindhoven kwam de aanvraag te laat binnen. De zondag daarvoor kwam het bij de Al-Fourqaan moskee tot een confrontatie tussen zo'n twintig Pegida-leden en honderden buurtbewoners.</p>
<p>De bewoners gooiden met stenen en andere voorwerpen. De politie kon de veiligheid van de demonstranten en omwonenden niet langer garanderen en brak de betoging af. Twaalf mensen werden toen opgepakt.</p>
<p>Pegida zegt nu voor komende zaterdag een aanvraag te hebben ingediend bij de burgemeester voor een nieuwe demonstratie.</p>
