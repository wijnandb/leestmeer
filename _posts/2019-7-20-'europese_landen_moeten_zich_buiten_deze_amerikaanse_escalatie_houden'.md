---
layout: post
title: "'Europese landen moeten zich buiten deze Amerikaanse escalatie houden'"
date: Sat, 20 Jul 2019 22:02:17 +0200
category: nieuws
externe_link: "https://nos.nl/l/2294357"
feature_image: "https://nos.nl/data/image/2019/07/20/564890/1008x567.jpg"
---

<p>Nederland en andere Europese landen kunnen zich maar beter niet mengen in de groeiende onrust in de Perzische Golf. Die waarschuwing uit Mohammad Marandi, politiek analist in Teheran met banden met het Iraanse regime in een gesprek met Nieuwsuur. Hij raadt Nederland dan ook af een fregat te sturen naar de regio, iets waar de Amerikanen eerder om hebben gevraagd.</p>
<p>"Ik denk dat de Iraniërs dat als een vijandige daad zouden zien. Het zou de spanning alleen maar verhogen en meer verwarring zaaien. Het zou ook geen effect hebben op de scheepvaart in de regio, geen positief effect."</p>
<p>De afgelopen dagen nam de spanning in de Straat van Hormuz, voor de kust van Iran, snel toe. Een olietanker onder Britse vlag werd geënterd door Iraanse speciale eenheden en aan de ketting gelegd. Volgens Iran overtrad het schip internationale regels door na een aanvaring met een vissersboot geen hulp te bieden.</p>
<p>Wat is er de laatste weken gebeurd in de Straat van Hormuz? Kijk de onderstaande video:</p>
<p>De actie volgt op een Britse inbeslagname van een Iraans schip bij Gibraltar. Marandi bevestigt dat de actie tegen de Britse olietanker een vergeldingsactie was. "Dat was de onderliggende reden, maar er was ook wel een technische rechtvaardiging om dat te doen. Dit is het probleem dat de Britten van nu zullen hebben met Iran. De Iraniërs zullen wettelijke gronden aangrijpen, die je als de relatie goed zou zijn, door de vingers kunt zien."</p>
<p>Marandi, geboren in de VS en afgestudeerd in Groot-Brittannië, wijst erop dat zijn land niet uit is op een confrontatie, maar dat het wel klaarstaat om agressie te beantwoorden. "Ik denk niet dat de Amerikanen op conflict uit zijn, omdat ze heel goed de kracht van de Iraanse strijdmacht kennen. De Iraniërs hebben zich voorbereid, sinds de illegale bezetting van Irak. Ze hebben ondergrondse militaire installaties, raketafweersystemen langs de gehele Perzische Golf, op de eilanden, in de Straat van Hormuz en de Golf van Oman. Ook hebben ze een sterke marinecapaciteit opgebouwd. Daarnaast heeft Iran sterke bondgenoten in de regio."</p>
<p>Marandi raadt Europa, en dus ook Nederland af, om te doen wat Washington vraagt. Daarbij doelt hij met name op de Amerikaanse president, diens veiligheidsadviseur John Bolton en minister Mike Pompeo van Buitenlandse Zaken.</p>
<p>"Ik denk dat Europese landen zich buiten deze Amerikaanse escalatie zouden moeten houden. Het is niet Iran dat escaleert, het is de VS die provoceert. En ik denk niet dat de inwoners van uw land zich graag achter figuren als Bolton, Pompeo en Trump zouden scharen."</p>
