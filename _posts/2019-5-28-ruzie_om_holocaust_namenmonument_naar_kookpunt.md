---
layout: post
title: "Ruzie om Holocaust Namenmonument naar kookpunt"
date: Tue, 28 May 2019 15:18:50 +0200
categories: 
- entertainment 
- opinie 
externe_link: "https://www.telegraaf.nl/nieuws/3660600/ruzie-om-holocaust-namenmonument-naar-kookpunt"
---

<p class="intro">De tegenstanders van het Holocaust Namenmonument hebben nog eenmaal alles uit de kast getrokken om het gedenkteken aan de Amsterdamse Weesperstraat tegen te houden. Via de rechter hekelen zij de inspraakprocedure, het ontwerp van het gedenkteken en de afwijkingen van het bestemmingsplan.</p> <p>De voorzitter Jacques Grishaver van organiserende Auschwitz Comité zegt er verdrietig van te worden. „Het monument had er allang moeten zijn.”</p><p>Nog onder leiding van wijlen burgemeester Van der Laan werd de beslissing genomen dat het er moest komen: een monument met 102.000 namen van Joden, Sinti en Roma, die werden vermoord tijdens de Tweede Wereldoorlog. De eerste locatie viel af, het Amsterdamse Wertheimpark nabij het Auschwitzmonument. Ook vanwege buurtbezwaren.</p><p>Hoftuin</p><p>Een zoektocht onder zestien potentiële locaties leidde uiteindelijk naar een groenstrook op de Weesperstraat, nabij de Hoftuin. Daar moeten vier metershoge Hebreeuwse letters van de wereldberoemde ontwerper en architect Daniel Libeskind komen, die samen de gedachte ’in herinnering aan’ weergeven.</p><p>De tegenstanders zeggen expliciet niet tegen een monument te zijn. Alleen niet van deze grootte bij hen in de achtertuin, was vrij vertaald hun boodschap aan de drie rechters. Advocaat Aletta Blomberg van vier stichtingen en bewonersverenigingen die tegen het Namenmonument zijn: „Het is te groot, te omvangrijk voor deze bescheiden plek. Verder stuit het karakter van het onderwerp, de boodschap die het monument uitdraagt, op verzet. Naast het herdenken van de slachtoffers van de Holocaust, moet het monument confronterend en desoriënterend zijn. De aanwezigheid van een dergelijk ontregelend monument zal grote impact hebben op de woon- en leefomgeving van omwonenden.”</p><p>Afgelopen 1 maart zouden de voorbereidingen op de bouw van het monument beginnen. De tegenstanders hielden via een kort geding de kap van 24 bomen tegen. De rechter stelde toentertijd dat de bodemprocedure al op de agenda stond en dat het beter was om eerst te kijken of het toekennen van de vergunningen voor het monument allemaal wettelijk correct waren verlopen.</p><p>Herhaling van zetten</p><p>De tegenstanders gebruikten de bodemprocedure vandaag maximaal om al hun argumenten tegen het Namenmonument nogmaals te laten horen Zo was er ook kritiek op het ontwerp. Dat zou niet passen in het bestemmingsplan, omdat Libeskind monument niet zou voldoen aan de verkeersfunctie. Dit weersprak de gemeente. Het plantsoen met bestemmingsplan een verblijfsgebied, wordt alleen door wandelaars gebruikt. „En dat kunnen zij blijven doen”, stelde advocate Daniëlle Roelands van de gemeente stellig. „Het voetpad wordt zelfs verbreed. Het karakter van de verkeersfunctie blijft op die wijze gehandhaafd.” Dat zal volgens haar ook gelden voor de groenvoorziening.</p><p>Voorzitter Jacques Grishaver van het Auschwitz Comité ging voorbij de bomen, fijnstof, looppaden en toekomstige drukte op het stukje Weesperstraat. Hij vertelde de rechters een persoonlijk verhaal. „Ik zat tijdens de Tweede Wereldoorlog ondergedoken in een zijstraatje van de Middenweg. De meeste familieleden van mij werden naar Sobibor vervoerd en vermoord. Ieder jaar ga ik terug, al dertig jaar lang. Ik sta dan te huilen op het perronnetje.”</p><p>Plek boven de grond</p><p>Grishaver wees op zijn buurman in de rechtbank en vervolgde: „Zijn hele familie is ook uitgemoord. Wij zitten hier nu als twee oude mannen voor u en pleiten voor iets wat er allang had moeten zijn: een monument met de namen van alle mensen die op vreselijke wijze aan hun einde zijn gekomen. Daniel Libeskind, kind van ouders die in Auschwitz zaten, bood eigenhandig aan een monument voor ons te maken. Het klopt wat ons betreft helemaal. Dit is de kans om die 102.000 mensen niet onder de grond te houden, maar ze met hun naam een plek boven de grond te geven. Daarom snap ik niet dat de tegenstanders niks anders doen dan steeds weer andere argumenten aanhalen om het tegen te houden. Dat vervult mij met verdriet en schaamte.”</p><p>De meervoudige kamer neemt zes weken de tijd om tot een uitspraak te komen.</p>
