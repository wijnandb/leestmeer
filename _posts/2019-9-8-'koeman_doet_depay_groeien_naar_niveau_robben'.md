---
layout: post
title: "'Koeman doet Depay groeien naar niveau Robben'"
date: Mon, 09 Sep 2019 00:09:01 +0200
categories: 
- sport 
- voetbal 
externe_link: "https://nos.nl/l/2300911"
feature_image: "https://nos.nl/data/image/2019/09/09/575974/1008x567.jpg"
---

<p>Het kan verkeren. Van voetballand in crisis naar titelkandidaat voor het EK. Over plaatsing hoeven we ons na Duitsland-Nederland (2-4) geen zorgen meer te maken, vinden de gasten aan tafel bij Studio Voetbal: Rafael van der Vaart, Pierre van Hooijdonk, Theo Janssen en Arno Vermeulen. Sterker nog, Oranje mag inmiddels gerust tot de titelkandidaten worden gerekend.</p>
<p>Het kan ook verkeren voor Memphis Depay. Een belangrijke rol in de wederopstanding onder Koeman is weggelegd voor de spits. "Hij maakt spelers om zich heen beter", zegt Janssen. "Sinds Koeman is hij heel stabiel geworden binnen Oranje. Hij heeft een vrije rol, kan lopen waar hij wil en dat doet hem goed."</p>
<p>Ook Rafael van der Vaart is onder de indruk. "Gevaarlijk om te zeggen, maar hij kan het niveau van Robben aantikken. Hij is zo belangrijk voor dit elftal. Dat laat hij al twee jaar zien. Je zag ook dat die Duitse verdedigers, die er overigens niks van konden, bang voor hem waren."</p>
<p>Een andere sleutelspeler bij het Oranje van Koeman is Georginio Wijnaldum. Van der Vaart geniet nog van de assist op de goal van debutant Donyell Malen, een wippertje. "Wereldklasse", aldus Van der Vaart. </p>
<p>Van der Vaart en Van Hooijdonk zijn het eens dat de entree van Frenkie de Jong bij Oranje ook Wijnaldum goed heeft gedaan. Wijnaldum kan nu aanvallender spelen dan voorheen in Oranje. "Hij hoeft niet meer zelf de ballen in de opbouw te geven als Frenkie speelt", aldus Van der Vaart. "Hij speelt nu meer in zijn kracht", zegt Van Hooijdonk. </p>
<p>Dit Oranje kan volgens Vermeulen nog beter worden. "Er komen nog meer jongens aan. Van Malen weet je dat hij het topniveau heeft. Die kan ook op het EK een goal maken. Stengs en Boadu komen eraan, Van de Beek was er nu niet bij."</p>
<p>"Er is wel wat ontstaan", vindt Van Hooijdonk. "De hiÃ«rarchie is totaal veranderd. Sneijder, Robben, Van Persie en jij (kijkt naar Rafael) zijn weg. Koeman is opnieuw begonnen. Hij heeft Virgil van Dijk aanvoerder gemaakt, Matthijs de Ligt stond er ineens, Frenkie de Jong kwam erbij en hij heeft Memphis Depay belangrijk gemaakt."</p>
<p>Ook Van der Vaart prijst de bijdrage van bondscoach Ronald Koeman. "Hij heeft stabiliteit gebracht en is absoluut de baas", aldus Van der Vaart. "De jongens doen weer normaal. Memphis heeft een heel andere uitstraling. Ik denk echt dat dat door Koeman komt."</p>
