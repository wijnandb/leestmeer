---
layout: post
title: "Koning verrast Utrechtse buren en 'geeft kracht om door te gaan'"
date: Sat, 28 Sep 2019 17:51:45 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/jkUB7-aJfMs/2303746"
feature_image: "https://nos.nl/data/image/2019/09/28/580798/1008x567.jpg"
aantal: 436
unieke: 257
bron: "NOS"
---

<p>Jaren geleden vond Saïda Ayachi dat haar wijk, de Utrechtse wijk Zuilen, meer verbinding nodig had. Weten wie je buren zijn, met wie je kinderen spelen, maar vooral ook op elkaar kunnen rekenen, dat vond Ayachi belangrijk. Ze besloot zich actief in te gaan zetten voor haar wijk, en dat werd vandaag, op Nationale Burendag, beloond met een verrassingsbezoek van koning Willem-Alexander.</p>
<p>"Dat hij ziet wat ik doe, dat hij die waardering heeft voor de gemeenschap, dat geeft mij zoveel kracht en energie om hiermee verder te gaan. Het is een heel fijn gevoel om te zien dat onze wijk aandacht krijgt. Zijn bezoek was echt de kers op de taart van al het werk de afgelopen jaren", vertelt Ayachi aan de NOS.</p>
<p>De koning ging in gesprek met de buurtbewoners en stelde vooral veel vragen, zegt ze. "Het was een heel fijn gesprek. Hij luisterde heel aandachtig naar wat wij allemaal doen in de wijk."</p>
<p>Ayachi begeleidde de koning bij zijn rondje over het pleintje aan de Van der Marckstraat. Een impressie: </p>
<p>Ayachi is al vijftien jaar actief in Zuilen. Ze organiseert buurtinitiatieven en activiteiten, creëert vakantieprogramma's voor de kinderen en plant ook feestjes in de wijk. Maar ook als er speeltoestel kapot is, zorgt ze dat het wordt vervangen. "Ze noemen mij ook wel de burgemeester van Zuilen, haha."</p>
<p>De feesten en activiteiten zijn belangrijk, vertelt Ayachi. "Het is zo belangrijk om bij elkaar te komen en elkaar te leren kennen. Dat was nodig in de wijk, die verbinding."</p>
<p>Want in Zuilen komen veel culturen en nationaliteiten samen. "Er wonen veel verschillende mensen die de verbinding met buren niet vanuit zichzelf aangaan", zegt Ayachi daarover. "Soms moet je wat energie en geduld hebben, een lange adem, om die verbintenissen te krijgen. Die zijn de moeite waard."</p>
<p>Ayachi maakt zich zorgen over andere gemeenschappen waar het contact tussen buren minder is. "Vooral voor de mensen die een teruggetrokken bestaan leven of eenzaam zijn. Dat is mijn zorg. Er moet meer contact komen." Want daardoor merk je pas wat voor een talent er in de buurt is, vervolgt ze. "Ik heb een buur of veertig waar ik op kan rekenen. Bij al die mensen kan ik terecht; voor een praatje, een kopje koffie of hulp. Dat is toch fantastisch?"</p>
<p>De Nationale Burendag is een initiatief van het Oranjefonds en Douwe Egberts. Elk jaar wordt op de vierde zaterdag van september een dag georganiseerd die in het teken staat van de buurt. Met Burendag hopen de organisaties zoveel mogelijk buren met elkaar in contact te brengen, zodat buurten veiliger en socialer worden.</p><img src="http://feeds.feedburner.com/~r/nosnieuwskoningshuis/~4/jkUB7-aJfMs" height="1" width="1" alt=""/>
