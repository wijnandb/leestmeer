---
layout: post
title: "PvdA grote winnaar Europese verkiezingen"
date: Thu, 23 May 2019 21:02:25 +0200
category: binnenland
externe_link: "https://www.telegraaf.nl/nieuws/3639599/pvd-a-grote-winnaar-europese-verkiezingen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/980fad62-7dbc-11e9-b9cc-0217670beecd.jpg"
---

<p class="intro">De PvdA lijkt de grote winnaar geworden van de verkiezing voor het nieuwe Europees Parlement. Tweede is de VVD. Dat blijkt uit de exitpoll van de NOS. Uit een prognose van Maurice de Hond voor weblog Geenstijl blijkt dat het erom gaat spannen of de PVV en de SP in Europa vertegenwoordigd blijven.</p> <p>De PvdA van Eurocommissaris Frans Timmermans haalt met 18,1% van de stemmen nu vijf (van de 26) zetels (was drie). CDA (12,3%, min één zetel) en VVD (15,0 %, plus één) hebben vier zetels, dan volgen Forum (11,0%) en GroenLinks (10,5%) met drie plaatsen in het Europees Parlement. De verbinding SGP en Christenunie komt op twee zetels uit.</p><p>Het feest barst los bij de PvdA:</p><p>Grote verliezer PVV</p><p>Grote verliezer is de PVV (4,1%), die volgens de exitpoll drie van de vier zetels in het Europees Parlement kwijtraakt. D66 (6,3%, was 15,5 % in 2014) wist de kiezer evenmin te overtuigen en halveert van vier naar twee zetels.</p><p>De SP, die opvallend hard campagne voerde tegen PvdA-lijsttrekker Timmermans, verliest een zetel en houdt er in de exitpoll nog één over.</p><p>Dierenpartij naar nul</p><p>50PLUS heeft volgens de exitpoll eveneens een zetel behaald (4,1%). Vijf jaar geleden kwam de ouderenpartij net tekort voor een plekje in het Europees Parlement. De Partij voor de Dieren (3,6%) daarentegen zou haar enige zetel kwijtraken.</p><p>Zijden draadje</p><p>Of de PVV en de SP in het Europees Parlement vertegenwoordigd blijven, weten we pas na de officiële uitslag in de nacht van zondag op maandag. Ook 50Plus, dat volgens de exitpoll van Ipsos één zetel kreeg, verkeert nog een paar dagen in spanning.</p><p>Dat blijkt volgens Maurice de Hond uit tellingen in bijna 750 stembureaus in het hele land. Het weblog GeenStijl had mensen gevraagd aanwezig te zijn op het moment dat de stemmen geteld werden. Op basis van de resultaten kwam het weblog samen met Maurice de Hond tot een voorlopige prognose. De Partij voor de Dieren zou volgens hem één zetel krijgen, de exitpoll van Ipsos repte nog van nul zetels.</p><p>De PvdA kan volgens De Hond zelfs rekenen op zes zetels. Voor de overige partijen zijn er bij De Hond geen verschillen met de exitpoll van Ipsos.</p><p>GeenStijl telde ook bij de vorige Europese verkiezingen. Het CDA kreeg toen een zetel meer dan de stemmentellers hadden voorspeld, D66 een zetel minder.</p><p>’Bizarre comeback’</p><p>Wat een bizarre comeback, zegt PvdA-leider Lodewijk Asscher in een eerste emotionele reactie. Zijn partij is in één klap de grootste. Vooral Frans Timmermans had de gunfactor bij de kiezers, zo bleek uit eerder onderzoek. PvdA-Kamerlid Attje Kuiken blijft voorzichtig. „Laten we bescheiden blijven.”</p><p>Timmermans</p><p>Frans Timmermans dankte de kiezers in een eerste bescheiden reactie voor het vertrouwen. „Ik hoop dat de sociaal democraten in veel landen de wind in de zeilen krijgen”, aldus de overduidelijke winnaar van deze verkiezingen bij de NOS. Volgens hem wil een meerderheid in Nederland Europa behouden en uitbreiden. „Het is onze taak heel Nederland te overtuigen dat een hervormde Europese Unie hard nodig is.”</p><p>Rutte baalt</p><p>Mark Rutte zegt het jammer te vinden dat zijn partij niet eerste is geworden, maar de PvdA. „Daar ben ik heel eerlijk in.”</p><p>’Forum grootste winaar’</p><p>Lijsttrekker Dirk Jan Eppink van Forum, die van nul naar drie zetels gaat, zei ’de grootste winnaar’ van deze verkiezingen te zijn geworden. „Dit is een goed begin en geeft ons de mogelijkheid om naar Brussel te gaan en aan een noodrem te gaan hangen en macht terug te brengen naar Nederland.”</p><p>De winst van de PvdA noemt Eppink ’verrassend’ en komt volgens hem op het conto van lijsttrekker Frans Timmermans. „Ik feliciteer hem met deze overwinning”, aldus de FVD’er. „Ik vrees dat het spotje van de SP vooral in haar eigen gezicht is ontploft.”</p><p>Reactie VVD</p><p>VVD lijsttrekker Azmani spreekt in een eerste reactie van een ’mooie uitslag’ voor de liberalen.</p><p>’Groter dan VVD en Forum’</p><p>Jesse Klaver jubelde dat GroenLinks en de PvdA nu bij elkaar groter zijn dan de VVD en Forum bij elkaar.</p><p>D66: enorme teleurstelling</p><p>D66 treurt om de halvering van de Europese fractie die de exitpolls beloven. „Eerlijk is eerlijk: dit is voor ons natuurlijk wel een enorme teleurstelling”, zegt Rob Jetten, die de partij in de Tweede Kamer aanvoert.</p><p>Jetten ziet toch een lichtpuntje. Dat „het pro-Europese geluid vandaag wint van de eurosceptici” is „het goede nieuws van vandaag”, zegt hij.</p><p>D66 haalde bij de vorige Europese verkiezingen nog de meeste stemmen van alle partijen, maar moet nu zes partijen laten voorgaan.</p><p>In totaal kwam ruim 41,2 procent van de stemgerechtigden in ons land naar het stemhokje. In 2014 was dat 37 procent.</p>
