---
layout: post
title: "Basel-PSV, Zwitserse talentenfabriek hunkert naar nieuwe Europese erkenning"
date: Tue, 30 Jul 2019 09:31:49 +0200
category: sport
externe_link: "https://nos.nl/l/2295690"
feature_image: "https://nos.nl/data/image/2019/07/30/567187/1008x567.jpg"
---

<p>Ivan Rakitic, Mohamed Salah, Xherdan Shaqiri; allen werden ze volwassen bij FC Basel. De Zwitserse grootmacht, die vanavond in de voorronde van de Champions League tegen PSV een 3-2 achterstand dient weg te poetsen, staat bekend als springplank voor talent.</p>
<p>Er valt een meer dan aardig elftal samen te stellen van spelers met een Basel-verleden, met naast Rakitic (Barcelona), Salah en Shaqiri (beiden Liverpool) namen als Granit Xhaka en Mohamed Elneny (beiden Arsenal) en Manuel Akanji (Borussia Dortmund).</p>
<p>Allemaal komen ze uit Basels jeugdopleiding of zijn ze op jonge leeftijd aangetrokken, om vervolgens de weg naar de top te bewandelen. Opvallend genoeg vrijwel altijd via tussenstations elders.</p>
<p>Rakitic verruilde Basel voor Schalke 04 en kwam via Sevilla bij Barcelona terecht. Xhaka schaafde aan zijn talent bij de Duitse subtopper Borussia Mönchengladbach, voordat Arsenal miljoenen voor hem neertelde.</p>
<p>En Salah en Shaqiri maakten weliswaar transfers naar respectievelijk Chelsea en Bayern München, maar moesten vervolgens een stap terug zetten om uiteindelijk met Liverpool de Champions League te winnen.</p>
<p>Al die talenten profiteerden van de forse investeringen in de eigen jeugd en het feit dat jonge spelers kansen krijgen in het eerste elftal.</p>
<p>Last van vedetten die hun plekje bezet houden hebben zij nauwelijks, want Basel schuwt het verkopen van zijn beste spelers - tegen een mooie prijs - niet. En hoewel de miljoenen jaarlijks binnenstromen, doet de club ook al geen dure aankopen.</p>
<p>Nog altijd is César Carignano de recordaankoop. Voor de Argentijnse aanvaller werd vijftien jaar geleden 4,7 miljoen euro neergeteld.</p>
<p>Sindsdien werden liefst vijftien spelers verkocht voor hogere bedragen. De bekendsten daarvan zijn de acht namen in de tabel hierboven, maar ook de minder bekenden Mohamed Elyounoussi (18 miljoen naar Southampton), Derlis González (9,4 miljoen naar Dinamo Kiev) en Aleksandar Dragovic (9 miljoen naar Dinamo Kiev) deden bij Basel de kassa rinkelen.</p>
<p>Die clubfilosofie leverde Basel tussen 2010 en 2017 maar liefst acht landstitels op rij op, vaak met een straatlengte voorsprong op de nummer twee.</p>
<p>Ook in Europa ging het de club voor de wind. Driemaal werd de knock-outfase van de Champions League bereikt en in het seizoen 2012/2013 stond de club in de halve finales van de Europa League.</p>
<p>Maar de afgelopen twee jaar kwam er een kink in de kabel. Basel werd in de eigen competitie volledig overvleugeld door Young Boys, dat met achtereenvolgens vijftien en twintig punten voorsprong kampioen werd. Het leidde tot een zomer vol onrust in Basel.</p>
<p>Met Noah Okafor lijkt echter een nieuw talent op de deur te kloppen bij FC Basel. De aanvallende middenvelder van Nigeriaanse afkomst mocht al zijn debuut maken in de Zwitserse nationale ploeg en weet zich naar verluidt in de belangstelling van clubs als Borussia Dortmund, Manchester City en Internazionale.</p>
<p>Bij Basel blijven ze daarom geloven in hun beleid, al zou een uitschakeling door PSV in de tweede voorronde van de Champions League een nieuwe klap betekenen.</p>
