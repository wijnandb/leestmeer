---
layout: post
title: "'Frankrijk, VS en VK mogelijk medeplichtig aan oorlogsmisdaden Jemen'"
date: Tue, 03 Sep 2019 13:34:39 +0200
category: nieuws
externe_link: "https://nos.nl/l/2300165"
feature_image: "https://nos.nl/data/image/2019/09/03/574660/1008x567.jpg"
---

<p>Mensenrechtenrapporteurs van de Verenigde Naties zeggen dat Frankrijk, Groot-Brittannië en de Verenigde Staten mogelijk medeplichtig zijn aan oorlogsmisdaden in Jemen. Die landen leveren wapens aan de militaire coalitie onder leiding van Saudi-Arabië die vecht tegen de Houthi-rebellen.</p>
<p>Ook ondersteunen de drie landen de logistiek en de inlichtingendiensten van de coalitie. Een commissie van VN-mensenrechtenrapporteurs zegt dat de coalitie inwoners van Jemen laat verhongeren als oorlogstactiek.</p>
<p>De rapporteurs hebben een geheime lijst opgesteld met namen van mensen die van oorlogsmisdaden worden verdacht. Er staan namen van Saudiërs op en van Houthi's. De Saudische coalitie zou opzettelijk voedsel tegenhouden voor mensen die in hongersnood verkeren en de Houthi's zetten volgens de VN kindsoldaten in.</p>
<h2>Steun van Iran</h2>
<p>In Jemen woedt een burgeroorlog sinds 2014, toen Houthi-rebellen de hoofdstad Sanaa innamen. De Houthi's worden gesteund door Iran.</p>
<p>De door Saudi-Arabië geleide coalitie probeert sinds 2015 de rebellen te verdrijven en president Hadi weer de macht over het hele land terug te geven.</p>
