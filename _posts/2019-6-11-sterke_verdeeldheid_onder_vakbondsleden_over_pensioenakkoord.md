---
layout: post
title: "Sterke verdeeldheid onder vakbondsleden over pensioenakkoord"
date: Tue, 11 Jun 2019 16:47:25 +0200
category: nieuws
externe_link: "https://nos.nl/l/2288592"
feature_image: "https://nos.nl/data/image/2019/06/11/556106/1008x567.jpg"
---

<p>Onder vakbondsleden heerst diepe verdeeldheid over het concept-pensioenakkoord, dat het kabinet heeft gesloten met werkgevers en bonden. EenVandaag stelt na een gewogen peiling onder bijna 5800 vakbondsleden van zijn opiniepanel vast dat 44 procent van de ondervraagden zich achter het akkoord zal scharen, maar dat 40 procent tegen zal stemmen.</p>
<p>De vakbondsleden kunnen deze week in een ledenraadpleging hun oordeel geven over het conceptakkoord. Gezien de verhouding tussen voor- en tegenstanders gaat de groep die het nog niet weet, 16 procent van de ondervraagden, mogelijk een belangrijke rol spelen bij het referendum. Deze vakbondsleden zeggen nog meer informatie nodig te hebben om tot een standpunt te komen.</p>
<p>Leden van de vakbonden FNV en CNV kunnen vanaf morgen tot en met zaterdag stemmen over het pensioenakkoord, evenals een deel van de Vakcentrale voor Professionals (VCP). Bij de grootste vakbond, FNV, beslist het Ledenparlement over de plannen op basis van de uitslag van de ledenraadpleging.</p>
<p>De tegenstanders van het akkoord hebben problemen met de afspraken over de AOW-leeftijd, die de komende jaren moet worden bevroren maar daarna geleidelijk zal stijgen op basis van de levensverwachting. "Ik ben voor harde acties, heel harde acties, net zolang tot er een AOW-leeftijd van 65, uiterlijk 66 jaar is", laat een deelnemer weten.</p>
<p>De voorstanders vrezen dat er na de langdurige onderhandelingen tussen kabinet, werkgevers en vakbonden niet meer inzit. "Als we nu tegenstemmen omdat je vindt dat de pensioenleeftijd per se op 66 jaar moet blijven, sta je sowieso met lege handen."</p>
