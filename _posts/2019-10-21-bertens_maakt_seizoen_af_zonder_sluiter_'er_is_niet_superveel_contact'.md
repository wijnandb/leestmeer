---
layout: post
title: "Bertens maakt seizoen af zonder Sluiter: 'Er is niet superveel contact'"
date: Mon, 21 Oct 2019 11:23:33 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/0Bt4HPdLins/2307065"
feature_image: "https://nos.nl/data/image/2019/10/21/586450/1008x567.jpg"
aantal: 334
unieke: 212
bron: "NOS"
---

<p>Nog twee weken en dan zit het lange tennisseizoen erop voor Kiki Bertens. Dan kan de focus op haar trouwerij, maar moet ze ook om tafel met coach Raemon Sluiter om te kijken of hun ooit zo vruchtbare samenwerking nog te redden is.</p>
<p>De tijdelijke break van vier weken die de twee na de teleurstellende US Open inlasten, is inmiddels opgelopen tot acht weken. Ook bij de WTA Elite Trophy en volgende week bij de WTA Finals, waar Bertens reserve is, neemt Elise Tamaëla de plaats in van Sluiter.</p>
<h2>Bertens in een poule met Vekic en Jastremska</h2>
<p>De WTA Elite Trophy in het Chinese Zhuhai is ook een eindejaarstoernooi, maar dan voor de beste twaalf speelsters die zich niet voor de Finals kwalificeerden. De vier groepswinnaars gaan door naar de halve finales.</p>
<p>Bertens werd vandaag ingedeeld in een poule met de Kroatische Donna Vekic en de Oekraïense Dajana Jastremska. Dinsdag speelt ze haar eerste wedstrijd tegen Vekic.</p>
<p>"Ik heb alles gegeven de laatste weken om de Finals te halen. Ik heb iedere week gespeeld, maar het was niet genoeg. Toch denk ik dat het een goed seizoen is. Ik heb alles gedaan wat ik kon, dus ik ben trots op mezelf", zei Bertens bij de loting.</p>
<h2>Weinig contact met Sluiter</h2>
<p>Over haar relatie met Sluiter laat Bertens zich alleen tegenover AD Sportwereld uit. Hij was op oproepbasis beschikbaar, maar daar maakte ze geen gebruik van. "Ik had niet het idee dat het op dat moment een verschil zou maken", laat ze weten.</p>
<p>De twee hebben maar weinig contact gehad de afgelopen weken. "Nou, niet superveel nee, maar wel wat. We gaan na het seizoen rustig zitten. Jullie horen het wel als ik iets weet, meer wil ik er niet over zeggen."</p>
<p>Vorig jaar deed Kiki Bertens voor het eerst mee aan de WTA Finals. Toen haalde ze de halve finales en niet lang daarna werd Raemon Sluiter samen met Jac Orie bij het Sportgala gekozen tot Coach van het Jaar.</p><img src="http://feeds.feedburner.com/~r/nossporttennis/~4/0Bt4HPdLins" height="1" width="1" alt=""/>
