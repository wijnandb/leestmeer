---
layout: post
title: "Willem-Alexander en Máxima op bezoek in India (en niet voor het eerst)"
date: Sun, 13 Oct 2019 16:05:45 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/gVwWgamQSNI/2305954"
feature_image: "https://nos.nl/data/image/2019/10/13/584556/1008x567.jpg"
aantal: 491
unieke: 281
bron: "NOS"
---

<p>Hij hangt er een beetje scheef bij, Willem-Alexander. Op verschillende plekken in New Delhi wordt de koning welkom geheten. Morgen begint het staatsbezoek aan India, alweer het negentiende staatsbezoek van de koning. In vijf dagen bezoeken koning Willem-Alexander en koningin Máxima drie steden: New Delhi, Mumbai en Kochi in de zuidelijke deelstaat Kerala.</p>
<p>Met het bezoek aan president Ram Nath Kovind bevestigen de landen hun goede politieke betrekkingen. De reis heeft ook een sterk economisch karakter. Drie leden van het kabinet leiden de handelsmissie die gekoppeld is aan het staatsbezoek: Minister Kaag voor Buitenlandse Handel en Ontwikkelingssamenwerking, minister Bruins voor Medische Zorg en Sport en staatssecretaris Keijzer van Economische Zaken en Klimaat.</p>
<p>India ontvangt jaarlijks tientallen buitenlandse staatshoofden. De Chinese president is net weg. Allemaal willen ze zaken doen met het land dat een sterke economische groei kent, vorig jaar was die 7,3%. 122 bedrijven uit verschillende sectoren als hightech en landbouw gaan mee op de missie. Dat is een groot contrast met het vorige staatsbezoek uit 2007, toen acht grote Nederlandse bedrijven meereisden. Dat bedrijven in het kielzog van koningin Beatrix mee gingen, was toen een nieuwigheid; zij hield de handel liever gescheiden van haar staatsbezoeken.</p>
<h2>Niet het eerste bezoek</h2>
<p>De Oranjes komen met enige regelmaat in het gigantische land met 1,3 miljard inwoners. Al in 1962 bezocht Beatrix India, toen nog als prinses, in 1986 legden koningin Beatrix en prins Claus een eerste staatsbezoek af. Prins Bernard en prins Claus trokken door het land voor werk en tijdens de millenniumwisseling waren koningin Beatrix en prins Claus er met hun zonen en andere leden van de koninklijke familie op vakantie.</p>
<p>Bekijk hier de foto's van eerdere bezoeken: </p>
<p>Dat was de eerste keer dat Máxima mee was als vriendin van Willem-Alexander. De koningin kent het land ook van haar werk als pleitbezorger voor inclusieve financiering, dat ze doet als speciaal gezant van de secretaris-generaal van de Verenigde Naties, ze was er vorig jaar nog. Aankomende week is haar rol een andere; het vergezellen van het staatshoofd.</p>
<h2>Tech Summit</h2>
<p>Maandag en dinsdag is het koningspaar in de Indiase hoofdstad New Delhi. Daar zijn de vaste onderdelen die horen bij een staatsbezoek: onder andere de welkomstceremonie bij de president en het staatsbanket. Daarnaast zijn de koning en de koningin te gast bij een "Tech Summit".</p>
<p>Woensdag is ingeruimd voor een bezoek aan Mumbai, waar Willem-Alexander en Máxima onder meer gaan kijken bij een project voor armoedebestrijding. Donderdag en vrijdag is het paar in de zuidelijke deelstaat Kerala. Daar ontstonden 400 jaar geleden de eerste banden tussen India en Nederland, toen de Verenigde Oostindische Compagnie (VOC) handelde in specerijen en textiel.</p>
<p>Minister Blok van Buitenlandse Zaken, die altijd meereist met de koning op staatsbezoeken komt pas woensdag. Hij is voor die tijd in Luxemburg om te overleggen over de situatie in Noord-Syrië.</p>
<p>Het koningspaar is gearriveerd in New Delhi, waar ze op het vliegveld in Indiase stijl werden verwelkomd:</p><img src="http://feeds.feedburner.com/~r/nosnieuwskoningshuis/~4/gVwWgamQSNI" height="1" width="1" alt=""/>
