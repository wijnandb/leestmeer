---
layout: post
title: "Hoger beroep zaak-Wilders van start, advocaat wil meteen uitstel"
date: Tue, 25 Jun 2019 11:04:00 +0200
category: nieuws
externe_link: "https://nos.nl/l/2290584"
feature_image: "https://nos.nl/data/image/2019/06/25/559085/1008x567.jpg"
---

<p>De advocaat van PVV-leider Wilders in de 'minder Marokkanen'-zaak wil dat het hoger beroep dat vanochtend is begonnen, direct weer wordt uitgesteld. Knoops wil vier getuigen horen "om de onderste steen boven te krijgen". De rechter besluit vandaag of dat gaat gebeuren.</p>
<p>Volgens Knoops is er bewijs dat toenmalig minister van Justitie Opstelten druk heeft uitgeoefend op het Openbaar Ministerie om de PVV-leider te vervolgen voor zijn uitspraak op de uitslagenavond van de gemeenteraadsverkiezingen in 2014. De vier getuigen, onder wie ambtenaren van het ministerie, hebben daar volgens Knoops weet van. Hij vindt dat dat eerst moet worden onderzocht, voordat de zaak inhoudelijk kan worden behandeld.</p>
<h2>Politieke beïnvloeding</h2>
<p>De advocaat vindt ook dat het proces politiek is beïnvloed. Volgens hem zijn enkele getuigen die eerder dit jaar al zijn verhoord, onder wie Opstelten en enkele topambtenaren, daarop voorbereid door het ministerie van Justitie. Knoops noemt dat bedenkelijk.</p>
<p>Ook wil hij een beroep op de Wet openbaarheid van bestuur (WOB) van RTL Nieuws afwachten. In die procedure heeft het medium alle documenten opgeëist over het besluit van het OM om Wilders te vervolgen. Volgens Knoops wil het OM sommige stukken niet vrijgeven.</p>
<h2>Zelfstandig besluit</h2>
<p>Het OM ontkent dat Opstelten invloed heeft uitgeoefend en zegt dat het zelfstandig heeft besloten Wilders te vervolgen. De advocaat-generaal vindt het onnodig om extra getuigen te horen, omdat ze volgens hem niets relevants toe kunnen voegen aan het dossier.</p>
<p>Ook is het volgens het OM volstrekt gebruikelijk dat Opstelten geregeld overleg heeft gehad met de hoogste baas van het OM. "Dat staat gewoon in de wet. Van bemoeienis door de politiek is dus ook geen sprake." Van die gesprekken zijn volgens het OM geen verslagen gemaakt.</p>
<h2>Vertraging</h2>
<p>Het hoger beroep liep al eerder vertraging op, doordat het gerechtshof vorig jaar door de verdediging werd gewraakt. Wilders vond dat de rechters vooringenomen waren en dat hij geen eerlijk proces zou krijgen. De wrakingskamer wees dat verzoek toe.</p>
<p>Wilders werd in 2016 door de rechtbank veroordeeld voor groepsbelediging en het aanzetten tot discriminatie, maar kreeg geen straf opgelegd. Zowel Wilders als het OM ging in hoger beroep.</p>
<p>Het gerechtshof in Den Haag is voor het hoger beroep uitgeweken naar de extra beveiligde rechtbank op Schiphol en heeft twaalf zittingsdagen uitgetrokken voor de inhoudelijke behandeling van de zaak. De uitspraak staat gepland op 11 oktober.</p>
