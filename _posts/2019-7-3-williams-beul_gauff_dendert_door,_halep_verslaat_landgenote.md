---
layout: post
title: "Williams-beul Gauff dendert door, Halep verslaat landgenote"
date: Wed, 03 Jul 2019 14:16:54 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/hmrEcPguVGQ/2291784"
feature_image: "https://nos.nl/data/image/2019/07/03/560983/1008x567.jpg"
---

<p>De pas 15-jarige Cori Gauff staat in de derde ronde van Wimbledon. De jongste deelneemster van dit jaar in Londen was twee dagen na haar stunt tegen Venus Williams ook duidelijk te sterk voor Magdalena Rybarikova: 6-3, 6-3.</p>
<p>Afgelopen maandag verbaasde de piepjonge Amerikaanse de tenniswereld door af te rekenen met de 24 jaar oudere Williams. Ook tegen Rybarikova (WTA-139) speelde Gauff sterk en volwassen.</p>
<p>In beide sets brak ze de Slowaakse snel en gaf ze de voorsprong niet meer weg. En nadat Rybarikova in de tweede set de beslissende bal tegen het net had geslagen en zodoende Gauff de overwinning bezorgde, daalde er een klaterend applaus op de jonge tennisster neer.</p>
<p>Ook Simona Halep en Jelina Svitolina bereikten de derde ronde. De Roemeense Halep versloeg landgenote Mihaela Buzarnescu in drie sets: 6-3, 4-6, 6-2. De Oekraïense Svitolina had het lang lastig tegen Margarita Gasparjan, maar profiteerde van een blessure van haar Russische tegenstander.</p>
<p>Halep kende in Buzarnescu een taaie opponent. De halvefinaliste van 2014 won de eerste set, moest de tweede vervolgens aan haar landgenote laten, maar nam in de derde set al snel een 3-0 voorsprong. Deze gaf ze niet meer uit handen.</p>
<p>De als achtste geplaatste Svitolina ontsnapte aan een vroege uitschakeling. De regerend kampioene van de WTA Finals profiteerde in de tweede ronde bij 5-7, 6-5 van een opgave van de Russin Margarita Gasparjan, die zelfs een matchpoint had.</p>
<p>De onfortuinlijke Gasparjan maakte in de partij indruk met haar prachtige enkelhandige backhand en verspeelde op 5-4 in de tweede set een wedstrijdpunt op de service van Svitolina.</p>
<p>Een game later ging het mis voor Gasparjan toen ze bij het neerkomen na een service een blessure aan de linkerknie opliep. De Russin probeerde het daarna nog even, maar in tranen gaf ze alsnog op.</p>
<p>Halep neemt het in de derde ronde op tegen Victoria Azarenka. De Wit-Russin liet zien dat er nog altijd rekening met haar moet worden gehouden. De voormalig nummer één en halvefinaliste van 2011 en 2012 was met dikke cijfers te sterk voor Alja Tomljanovic uit Australië: 6-2, 6-0.</p>
<p>De Tsjechische Karolína Plísková kende weinig problemen met Mónica Puig. Plísková (WTA-3) had iets meer dan een uur nodig en zegevierde met 6-0, 6-4. Alleen in de slotfase kende ze wat problemen tegen de Puertoricaanse, maar de zege kwam niet in gevaar.</p>
<p>Plísková treft in de volgende ronde de Taiwanese Hsieh Su-Wei (WTA-29).</p><img src="http://feeds.feedburner.com/~r/nossporttennis/~4/hmrEcPguVGQ" height="1" width="1" alt=""/>
