---
layout: post
title: "Cavendish wordt ploeggenoot van Poels bij Bahrain"
date: Fri, 25 Oct 2019 15:59:16 +0200
categories: 
- sport 
- wielrennen 
externe_link: "https://nos.nl/l/2307615"
feature_image: "https://nos.nl/data/image/2019/10/25/587378/1008x567.jpg"
aantal: 186
unieke: 126
bron: "NOS"
---

<p>Sprinter Mark Cavendish wordt ploeggenoot van Wout Poels bij Bahrain-Merida. De Brit komt over van Dimension Data, de ploeg waar hij de afgelopen vier jaar voor reed.</p>
<p>De 34-jarige Cavendish heeft een indrukwekkende erelijst: met dertig sprintzeges in de Tour de France is hij nog slechts vier overwinningen verwijderd van het record van Eddy Merckx. In totaal heeft Cavendish al 48 etappezeges in een grote ronde achter zijn naam staan.</p>
<p>Maar de afgelopen drie seizoenen wist de Brit, die in 2011 wereldkampioen werd, geen zege in een grote ronde aan zijn palmares toe te voegen. De Tour van 2017 moest hij verlaten na een val en in 2018 kreeg Cavendish voor de tweede keer last van de ziekte van Pfeiffer.</p>
<p>Afgelopen zomer nam Dimension Data hem niet op in de Tourselectie.</p>
<p>Met de komst van Cavendish is de selectie voor 2020 compleet, schrijft Bahrain op de website. Naast Cavendish en Poels wist het team deze zomer onder anderen ook Mikel Landa, Pello Bilbao en het Nederlandse talent Kevin Inkelaar te strikken.</p>
<p>De ploeg nam afscheid van kopman Vincenzo Nibali, die komend seizoen voor Trek zal rijden.</p>
