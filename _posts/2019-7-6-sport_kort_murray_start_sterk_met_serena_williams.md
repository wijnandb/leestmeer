---
layout: post
title: "Sport Kort: Murray start sterk met Serena Williams"
date: Sat, 06 Jul 2019 22:26:00 +0200
category: sport
externe_link: "https://www.telegraaf.nl/sport/1401268196/sport-kort-murray-start-sterk-met-serena-williams"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c3f6d70e-a02e-11e9-b75f-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>22:18 uur: Andy Murray en Serena Williams zijn het gemengd dubbelspel op Wimbledon sterk begonnen. De toptennissers lieten het publiek in de laatste partij zaterdag op Centre Court genieten en wonnen eenvoudig van de Duitser Andreas Mies en de Chileense Alexa Guarachi: 6-4 en 6-1. Murray is net een maand terug op de tennisbaan na een heupoperatie.</p><p>21:32 uur: De Nederlandse softbalsters hebben de Europese titel afgestaan aan aartsrivaal Italië. De ploeg van de Amerikaanse bondscoach Connie Clark verloor de finale van het EK in het Tsjechische Ostrava met 3-2. De twee landen domineren al decennia het softbal in Europa. Oranje won de titel tien keer en was in Tsjechië titelverdediger, Italië is door de zege in Ostrava op elf titels gekomen.</p><p>21:12 uur: AC Milan heeft Theo Hernández overgenomen van Real Madrid. De 21-jarige linksback tekent een contract tot medio 2024 in Milaan. De Italianen zouden ongeveer 24 miljoen euro hebben betaald voor Hernández, hetzelfde bedrag dat Real twee jaar geleden betaalde.</p><p>19:02 uur: De Zweedse voetbalsters hebben de bronzen medaille overgehouden aan het WK voetbal in Frankrijk. De Scandinavische ploeg won in Nice de troostfinale van Engeland met 2-1. Die stand was al bij rust bereikt na een enerverende eerste helft, waarin Zweden al na 20 minuten met 2-0 voor stond en Engeland binnen twee minuten twee goals maakte. De gelijkmaker werd echter afgekeurd na ingrijpen van de video-scheidsrechter. Zweden werd in de halve finales nog uitgeschakeld door Nederland.</p><p>18:55 uur: FC Utrecht-trainer Van den Brom heeft na de 3-2 oefenzege op MSV Duisburg aangegeven dat aanwinst Vaclav Cerny maandag zal aansluiten en zal meegaan op trainingskamp in Duitsland. FC Utrecht bereikte afgelopen maandag een akkoord met Cerny. „Maandag meldt hij zich en gaan we met hem aan de slag.”</p><p>18.40 uur: Beitske Visser heeft al haar derde podiumplaats in de W-Series te pakken. De Friese autocoureur eindigde op de Duitse Norisring als tweede in de vierde race uit het nieuwe kampioenschap, waarin alleen vrouwen uitkomen. Visser verstevigde tevens haar tweede positie in het klassement, ze heeft 10 punten minder dan de Britse kampioenschapsleider Jamie Chadwick.</p><p>18.39 uur: AZ heeft ook de tweede wedstrijd in de voorbereiding op de voorronde van de Europa League gewonnen. Woensdag won de club uit Alkmaar met 1-0 van het Griekse PAOK, zaterdag volgde een ruime zege op Club Brugge: 5-2.</p><p>18.35 uur: Jean-Julien Rojer en Demi Schuurs hebben de hoge verwachtingen in het gemengd dubbelspel op Wimbledon niet waargemaakt. De Nederlandse dubbelspecialisten verloren direct hun eerste wedstrijd van de Belg Joran Vliegen en de Chinese Saisai Zheng: 6-4 7-5.</p><p>17.55 uur: FC Utrecht heeft de eerste serieuze oefenwedstrijd van de voorbereiding gewonnen. Een besloten oefenwedstrijd op trainingscomplex Zoudenbalch tegen MSV Duisburg, uitkomend in de 3.Bundesliga, leverde een 3-2 zege op. De Utrechtse goals werden gemaakt door Justin Lonwijk, Simon Gustafson en Rida El Barjiji. Bij MSV Duisburg speelde Vincent Vermeij (ex-De Graafschap, ex-Heracles en ex-FC Den Bosch) mee. De spits miste bij de stand van 3-1 een penalty. Bij FC Utrecht ontbraken Leon Guwara, Cyriel Dessers, Jean-Christophe Bahebeck, Joris van Overeem, Lukas Görtler, Issah Abass, Patrick Joosten, Simon Makienok en Othmane Boussaid in de selectie vanwege fysieke klachten of uit voorzorg.</p><p>14.46 uur: Marianne Vos heeft de tweede etappe gewonnen in de Giro Rosa, de Ronde van Italië voor vrouwen. De wielrenster van CCC-Liv was na een heuvelachtige rit van 78,3 kilometer de snelste in de sprint in Viù. Ze versloeg haar landgenotes Annemiek van Vleuten en Lucinda Brand.</p><p>14.20 uur: Atlético Madrid heeft Alvaro Morata overgenomen van Chelsea. De 26-jarige spits zal komend seizoen nog op huurbasis uitkomen voor de Spaanse club. In de zomer van 2020 is de transfer van de 31-voudige international definitief. Atlético Madrid is deze zomer zeer actief op de spelersmarkt, met de inkomende transfers van João Félix (Benfica), Marcos Llorente (Real Madrid), Felipe en Héctor Herrera (beiden FC Porto). Onder anderen Diego Godín (Inter), Rodri (Manchester City) en Lucas Hernández (Bayern München) verlieten de club.</p><p>13.32 uur: Sadio Mané heeft zich teruggetrokken als eerste man voor de strafschoppen van Senegal bij de Afrika Cup in Egypte. De aanvaller van Liverpool heeft er inmiddels twee gemist. „Het is een tijdelijke maatregel. Ik heb er nu twee (van de drie, red.) niet benut. Dat zorgt voor een slecht gemiddelde, moet ik bekennen. Ik wil mijn ploeg er verder niet meer mee straffen. Daarom doe ik voor nu even een stapje opzij”, liet Mané weten. Als het aan bondscoach Aliou Cissé ligt, blijft Mané zijn nummer één voor een strafschop. „Ik heb nog steeds vertrouwen in Sadio. Ik ga nog even met hem over dit onderwerp in gesprek”, gaf Cissé te kennen. In de kwartfinales speelt Senegal tegen Benin. Beide landen wonnen de Afrika Cup nog nooit.</p><p>13.13 uur: In de aanloop naar de finale van de Copa América zondag voor eigen publiek tegen Peru heeft de Braziliaanse voetbalbond CBF een einde gemaakt aan de geruchtenstroom rond bondscoach Tite. „Wij willen benadrukken dat we vertrouwen in hem en zijn staf hebben en dat we de samenwerking in stand houden”, liet de CBF in een verklaring weten. Ook na een eventuele nederlaag in de eindstrijd tegen het zwakkere Peru in Rio de Janeiro zou Tite in functie mogen blijven.</p><p>11.22 uur: De openingsrace van de Formule 1 in 2020 vindt plaats op 15 maart in Melbourne. „Er is geen betere plek om het nieuwe seizoen te beginnen”, laat voorzitter Chase Carey namens de F1-organisatie weten. Het is volgend jaar de 25e keer dat de Grand Prix van Australië op Albert Park in Melbourne wordt gehouden. Vanaf 1985 tot en met 1995 was Adelaide gastheer van deze F1-race. De Fin Valtteri Bottas (Mercedes) was op 17 maart van dit jaar in Australië de winnaar van de openingswedstrijd. Max Verstappen eindigde in Melbourne als derde. De andere racedata op de F1-kalender voor 2020 maakte Carey nog niet bekend. Zandvoort hoort er na een absentie van 35 jaar ook weer bij. De exacte datum van de Dutch Grand Prix in 2020 is nog niet bekend. Het wordt ergens in mei. De Formule 1 begint volgend jaar aan het zeventigste seizoen.</p><p>11.00 uur: FC Utrecht verhuurt Dario Dumic aan het Duitse Darmstadt 98, dat uitkomt in de 2. Bundesliga. In de overeenkomst is tevens een optie tot koop bedongen voor de centrale verdediger. „Voor alle betrokken partijen is deze oplossing een goede”, laat directeur voetbalzaken Jordy Zuidam weten op de site van FC Utrecht. „Dario heeft meer perspectief op speeltijd in Darmstadt, dan in Utrecht. We wensen Dario veel succes in Darmstadt.”</p><p>08.34 uur: Golfster Anne van Dam heeft zich dankzij een sterke tweede omloop verzekerd van deelname aan de twee slotronden van de Thornberry Creek LPGA Classic in Oneida in Wisconsin. De 23-jarige Arnhemse sloot haar tweede rondgang af met een score van 68 slagen (-4). Daarmee steeg ze naar de 39e positie in het klassement. Van Dam, die voor haar eerste rondje 69 slagen nodig had, liet tijdens haar tweede omloop nog wel een aantal kansen liggen op een betere score. Ze liet vier bogeys noteren. Daar zette Van Dam niettemin twee eagles en vier birdies tegenover. Ze staat na twee ronden op een score van 137 slagen. De Zuid-Koreaanse Sung Hyun-park leidt na de tweede dag met een totaal van 127 slagen (-17).</p>
