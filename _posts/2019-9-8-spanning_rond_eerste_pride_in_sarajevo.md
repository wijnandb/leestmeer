---
layout: post
title: "Spanning rond eerste Pride in Sarajevo"
date: Sun, 08 Sep 2019 12:45:49 +0200
category: nieuws
externe_link: "https://nos.nl/l/2300814"
feature_image: "https://nos.nl/data/image/2019/09/08/575820/1008x567.jpg"
---

<p>In de Bosnische hoofdstad Sarajevo wordt voor het eerst een Pride gehouden, een optocht voor de rechten van homoseksuelen, lesbiënnes, biseksuelen, interseksuelen en transgenders. Er is een politiemacht van meer dan duizend man op de been om te voorkomen dat tegenstanders de Pride verstoren.</p>
<p>Gisteren was er al een tegendemonstratie van enkele honderden conservatieve Bosniërs die de "traditionele familiewaarden" willen beschermen. De tegendemonstratie verliep zonder incidenten, maar gevreesd wordt dat met name islamitische groepen en hooligans tijdens de Pride vandaag opnieuw van zich laten horen. Eerder verstoorden ze al andere homo-evenementen.</p>
<h2>Opgetogen</h2>
<p>Aan de Pride doen honderden mensen mee. Ze hebben leuzen en regenboogvlaggen bij zich. Ondanks de spanning zijn ze volgens correspondent Mitra Nazar opgetogen dat het nu mogelijk is om het evenement in Bosnië te houden en dat ze worden beschermd.</p>
<p>Elders in de stad is ook vandaag een tegendemonstratie aan de gang, waaraan enkele tientallen conservatieve moslims meedoen. Ze noemen de Pride "een zonde" en "een vernedering voor de stad".</p>
