---
layout: post
title: "'Dumoulin favoriet voor de Tour' en Koemans reactie uit de onderbuik"
date: Tue, 04 Jun 2019 06:23:56 +0200
category: sport
externe_link: "https://nos.nl/l/2287531"
feature_image: "https://nos.nl/data/image/2019/06/04/554525/1008x567.jpg"
---

<p>Het uitvallen van Tom Dumoulin in de Giro d'Italia is misschien wel een geluk bij een ongeluk. In het Sportforum wordt teruggeblikt op de Italiaanse etappekoers en daarbij komt natuurlijk ook het vroegtijdige vertrek van de Limburger aan de orde.</p>
<p>Het verhaal is bekend: Dumoulin was een van de favorieten voor de eindzege, maar viel en moest de koers verlaten met een zwaar gehavende knie.</p>
<p>Hoe dramatisch ook, het biedt volgens wielerjournalist Raymond Kerckhoffs van De Telegraaf ook kansen. "Voor mij is hij de grote favoriet om de Tour de France te winnen. Alle verantwoordelijkheid ligt straks bij Ineos, het vroegere Team Sky, dat daar met Chris Froome en Geraint Thomas rijdt. Die zijn 34 en 33 jaar en ik denk dat ze over hun top zijn."</p>
<h2>'Hij is nog veel te beleefd'</h2>
<p>Voor Kerckhoffs was Dumoulin toch al niet de uitgesproken kandidaat voor de eindzege in de Giro. "Ik heb nooit in het Giro-verhaal van Dumoulin geloofd. Sunweb heeft een soort B- of C-ploeg rondom hem geplaatst, de A-kern start gewoon in de Tour de France. Ik snapte daar helemaal niks van."</p>
<p>"Hij had met zijn vuist op tafel moeten slaan en moeten zeggen: 'Deze ploeg accepteer ik niet'. Maar daar is hij nog veel te beleefd voor. Ik vind het een belediging dat hij niet de sterkst mogelijke formatie om zich heen kreeg."</p>
<p>Bauke Mollema werd vijfde in de Giro en was daarmee de beste Nederlander. De dag na een van zijn beste grote rondes ooit, deed hij het vooral rustig aan. "Lekker aan het bijkomen en blij dat ik weer thuis ben", laat hij telefonisch weten in het Sportforum. "Ik heb vanochtend de kinderen naar school gebracht, daarna nog rustig een uurtje gefietst en 's middags uitgebreid geluncht met mijn vrouw aan het strand."</p>
<h2>'Niet bezig met erkenning'</h2>
<p>Druk met persverplichtingen had Mollema het dus niet, maar over een gebrek aan erkenning hoor je hem niet klagen. "Daar ben ik niet zo heel erg mee bezig, moet ik zeggen. Het was redelijk rustig in de Giro qua journalisten, maar dat maakt voor mij niet uit."</p>
<p>Met zijn vijfde plaats was hij uiteindelijk erg tevreden. "Top-5 vind ik mooier dan een etappezege. Ik haal er veel voldoening uit om drie weken lang voor het klassement te rijden. Je werkt er maandenlang naartoe. Je traint, maar bent er ook in je hoofd mee bezig. Dan geeft zo'n vijfde plaats veel voldoening", aldus de Groninger, die zich nu gaat voorbereiden op een rol als knecht voor Richie Porte in de Tour de France.</p>
<p>Een andere Groninger die besproken werd in het Sportforum is Ronald Koeman. Nadat de bondscoach eerder in de week speculaties over een mogelijk vertrek naar FC Barcelona had aangewakkerd door vragen over die kwestie niet te willen beantwoorden, besloot hij zondag toch helderheid te verschaffen. In gesprek met NOS-verslaggever Jeroen Stekelenburg zette Koeman resoluut een streep door de geruchten.</p>
<h2>'Mooiste meisje van het dorp'</h2>
<p>NOS-voetbalcommentator Jan Roelfs heeft begrip voor Koeman, die er nooit een geheim van heeft gemaakt dat Barcelona zijn droomclub is. "Als Barcelona interesse heeft, gaat het zelfs bij mij kriebelen. Het zou goed kunnen dat hij dinsdag nog dacht dat hij een kans maakte. Dan begrijp ik dat hij op dat moment niet wil zeggen dat hij bij het Nederlands elftal blijft."</p>
<p>Volgens voetbalanalist Jan van Halst is Koeman een beetje geschrokken van zichzelf. "Stel je bent al jarenlang verliefd op het mooiste meisje van het dorp, maar je bent getrouwd met een ander", trekt hij een vergelijking. "En je hoort in een keer dat dat meisje weer vrij is. Dan reageer je vanuit je onderbuik. Maar je vrouw zit naast je. Dan schrik je. Ik begrijp dat wel."</p>
