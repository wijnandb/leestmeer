---
layout: post
title: "Omwonenden circuit Zandvoort zijn bang voor veel meer overlast"
date: Sat, 18 May 2019 16:16:45 +0200
categories: 
- sport 
- autosport 
externe_link: "https://nos.nl/l/2285243"
feature_image: "https://nos.nl/data/image/2019/05/18/550886/1008x567.jpg"
---

<p>In Zandvoort is het dit weekend topdrukte bij de Jumbo Racedagen, waar ook Max Verstappen zijn opwachting maakt. Sinds afgelopen week bekend werd dat de Formule 1 er volgend jaar neerstrijkt zijn de ogen op het circuit gericht. Grote vraag: kan Zandvoort de toestroom van verkeer aan?</p>
<p>Tijdens dit raceweekend zal het nog niet zo druk zijn als bij de Formule 1-race van volgend jaar. "Maar het zal wel weer vast komen te staan tot Amsterdam, dat is altijd zo bij dit soort gelegenheden", zei Karel van Broekhoven vanochtend in het NOS Radio 1 Journaal. Hij is van het bewonersplatform Rust bij de Kust. "En dan is zo'n dag als vandaag nog mild in vergelijking met wat er volgend jaar gaat gebeuren. Dan komen er 125.000 man op af." Vorig jaar trokken de Jumbo Racedagen, volgens Jumbo, meer dan 110.000 mensen.</p>
<p>Het grote verschil tussen dit weekend en volgend jaar is volgens Van Broekhoven dat sommige mensen het dit jaar niet erg vinden een deel van het programma te missen en dus eerder vertrekken of pas later komen. "Maar bij de Formule 1 wil iedereen bij het begin van de race aanwezig zijn. Dat wordt dus een gigantische bende."</p>
<p>Hij maakt zich ook druk om de geluidsoverlast die circuit oplevert; niet alleen tijdens grote raceweekenden, maar ook doordeweeks. "Er komt iedere dag lawaai van het circuit. Dat komt door kleine groepen mensen die racen op het circuit. Het kan echt niet langer zo."</p>
<p>Deze bezoekers zijn wél blij met de terugkeer van de Formule 1 in Zandvoort:</p>
<p>Ook als je op 8 kilometer van het circuit woont, zoals Simone Filipsen, kun je het racegeluid nog horen. "Het ligt eraan hoe de wind staat. Dat kan best een indringend geluid zijn."</p>
<p>"Ik kan me goed voorstellen dat het voor de mensen op de tribunes prachtig is als je het beeld erbij hebt. Maar als je thuis met je dagelijkse bezigheden aan de slag bent, als je probeert te wonen, leven en genieten, dan is dat een vervelend geluid."</p>
<h2>Onbegrijpelijk</h2>
<p>Ze vindt het daarom onbegrijpelijk dat de Formule 1 terugkomt. "Er zijn volgens mij te veel argumenten tegen. Geluidsoverlast en de luchtkwaliteit bijvoorbeeld. Maar er ligt ook een natuurgebied vlakbij." Filipsen denkt dat het de rest van het jaar ook drukker wordt op het circuit.</p>
<p>"De Formule 1 is er maar drie dagen per jaar, maar ik denk dat als er 40 tot 60 miljoen geïnvesteerd wordt in het circuit, het niet bij één raceweekend blijft. Dan komt er meer, en ook meer overlast dus."</p>
