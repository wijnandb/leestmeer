---
layout: post
title: "Froome kiest voor vertrouwde aanpak richting Tour"
date: Thu, 06 Jun 2019 14:42:17 +0200
category: sport
externe_link: "https://www.telegraaf.nl/sport/1087912822/froome-kiest-voor-vertrouwde-aanpak-richting-tour"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/84c09978-8858-11e9-8037-0218eaf05005.jpg"
---

<p class="intro">Chris Froome kiest voor een vertrouwde aanpak richting de Tour de France. De viervoudig Tour-winnaar wil zijn vorm aanscherpen in het Critérium du Dauphiné, de Franse etappekoers die hij al drie keer won.</p> <p>De Brit is de kopman van Team Ineos in de Dauphiné, die zondag start in Aurillac. Zijn Nederlandse teamgenoten Wout Poels en Dylan van Baarle vergezellen hem, alsmede Michal Kwiatkowksi, Gianni Moscon, Vasil Kirijenka en Ian Stannard.</p><p>Vorm peilen</p><p>Froome heeft een trainingsstage op Tenerife achter de rug. „De Dauphiné is absoluut een goede ronde om de vorm te peilen. Waar ik precies sta weet ik niet, want ik heb niet veel wedstrijden gereden de laatste tijd. Maar ik wil zeker om de eindzege meedoen”, zegt Froome op de website van zijn team.</p><p>De 34-jarige Froome won de Dauphiné in 2013, 2015 en 2016. Vorig jaar sloeg hij de achtdaagse etappekoers over, omdat hij de Giro d’Italia en de Tour de France reed. Hij won de Giro en eindigde als derde in de Tour. „Ik heb deze voorbereiding op de Tour vaker gedaan en ik ben zeer tevreden over de trainingsstage op Tenerife. Ik ben weer klaar voor de koers en wil wat laten zien.”</p><p>Dumoulin</p><p>Een van zijn concurrenten is Tom Dumoulin, de kopman van Team Sunweb die al vroeg in de Giro uitviel en nu op revanche aast in de Tour.</p>
