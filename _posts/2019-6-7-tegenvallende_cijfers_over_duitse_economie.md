---
layout: post
title: "Tegenvallende cijfers over Duitse economie"
date: Fri, 07 Jun 2019 08:18:41 +0200
categories: 
- financieel 
- koersen 
externe_link: "https://www.telegraaf.nl/financieel/1127746882/tegenvallende-cijfers-over-duitse-economie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e930d4c4-88f1-11e9-b717-0255c322e81b.jpg"
---

<p class="intro">De export en industriële productie van Duitsland zijn in april sterker afgenomen dan verwacht. Dat bleek na cijfers die het Duitse federale statistiekbureau vrijdag naar buiten bracht. De Duitse economie heeft te kampen met tegenwind van de toenemende wereldwijde handelsspanningen.</p> <p>De export van de grootste economie van Europa zakte in april met 3,7 procent op maandbasis. Economen hadden in doorsnee een daling met 0,9 procent verwacht. In maart steeg de Duitse uitvoer nog met 1,5 procent. De import van Duitsland ging in april met 1,3 procent omlaag.</p><p>De productie van de Duitse industrie nam in april met 1,9 procent af ten opzichte van de voorgaande maand. Dat is de sterkste krimp in bijna vier jaar. Economen rekenden hier gemiddeld op een daling met 0,5 procent. In maart nam de industriële productie in Duitsland met 0,5 procent toe.</p><p>Slechte start</p><p>ING-topeconoom Carsten Brzeski sprak van een slechte start van het tweede kwartaal voor de Duitse economie. Brzeski verklaarde dan ook de voorzichtige houding met het rentebeleid van de Europese Centrale Bank (ECB) gerechtvaardigd te vinden. De ECB liet donderdag weten de rente zeker tot en met de tweede helft van volgend jaar niet te zullen verhogen.</p><p>De Duitse centrale bank kwam vrijdag met een verlaging van de groeiverwachtingen voor de economie, waarbij met name wordt gewezen op de zwakke export. De Bundesbank rekent nu voor dit jaar op een groei met 0,6 procent, van een eerder voorspelde 1,6 procent. Voor 2020 wordt uitgegaan van een economische vooruitgang met 1,2 procent. Hier werd eerder ook op 1,6 procent gerekend. De Duitse regering verwacht voor dit jaar een groei van 0,5 procent.</p>
