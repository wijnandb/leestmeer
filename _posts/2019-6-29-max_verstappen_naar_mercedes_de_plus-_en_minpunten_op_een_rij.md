---
layout: post
title: "Max Verstappen naar Mercedes? De plus- en minpunten op een rij"
date: Sat, 29 Jun 2019 15:29:59 +0200
categories: 
- sport 
- autosport 
externe_link: "https://nos.nl/l/2291217"
feature_image: "https://nos.nl/data/image/2019/06/29/559974/1008x567.jpg"
---

<p>Max Verstappen naar Mercedes? Het is een gedachte waar ze bij Red Bull Racing van gruwelen, maar waar het hart van de gemiddelde (Nederlandse) Formule 1-fan sneller van gaat kloppen. Maar zou die keuze verstandig zijn?</p>
<p>Sinds een aantal dagen is de discussie over de toekomst van Verstappen actueel, omdat er steeds meer berichten doorsijpelen over een ontsnappingsclausule in het Red Bull-contract van de Nederlander.</p>
<p>Verstappen, die niet heel erg tevreden is over de prestaties van zijn team en motorleverancier, zou na dit seizoen mogen vertrekken als de samenwerking tussen Red Bull en motor-leverancier Honda hem geen perspectief biedt op grandprixzeges of een wereldtitel.</p>
<p>"Verstappen heeft eigenlijk alle kaarten in handen wat betreft de toekomst van de stoeltjes bij de topteams. Als hij bij Red Bull vertrekt, zullen er meerdere bewegingen volgen", stelt Formule 1-commentator Louis Dekker.</p>
<p>Mercedes zou volgens Dekker de meeste logische zet zijn als Verstappen bij Red Bull vertrekt. "Simpelweg omdat Mercedes de beste auto heeft en omdat Valtteri Bottas er een aflopend contract bezit. Een overgang naar Ferrari zou ook kunnen, maar dat team zit qua prestaties dicht bij Red Bull en Sebastian Vettel is daar nog."</p>
<p>De ogen zijn dus vooral gericht op Mercedes. Maar is die keuze wel zo verstandig? We zetten met Dekker de plus- en minpunten op een rij over de mogelijke overstap van Verstappen naar het beste team in de Formule 1.</p>
<h2>Waarom Verstappen naar Mercedes moet vertrekken</h2>
<p>"Volgend seizoen is het voor Verstappen de laatste kans om de jongste wereldkampioen van de Formule 1 te worden. Bij Mercedes is die kans groter, aangezien het aannemelijk is dat het team dominant blijft. De familie Verstappen wordt bovendien ongeduldig. Er wordt in hun ogen vooralsnog te weinig progressie geboekt bij Red Bull."</p>
<p>"De Red Bull-wagen is minder goed dan vorig jaar - dat ziet iedereen. Er zit weliswaar een voorzichtig opgaande lijn in de prestaties waarneembaar, maar welke garanties geeft dat voor volgend seizoen? In 2018 was de auto in orde, maar bleek de Renault-motor onbetrouwbaar. In 2019 is het eigenlijk andersom met de Honda-motor. Dat zorgt voor argwaan bij Verstappen."</p>
<p>"Iedereen zit eigenlijk te wachten op een gevecht tussen de twee beste coureurs in de Formule 1 op dit moment: Lewis Hamilton en Max Verstappen. Nu is het door het kwaliteitsverschil van de teams een ongelijke strijd. Twee topcoureurs bij hetzelfde team. Dat doet denken aan de tijden van Ayrton Senna en Alain Prost bij McLaren."</p>
<h2>Waarom Verstappen bij Red Bull moet blijven</h2>
<p>"Mercedes is nu een topteam, maar hoe zit het vanaf 2021 als de regels in de Formule 1 veranderen? Dat geeft grote onzekerheid, waardoor een langer verblijf bij Red Bull voor Verstappen ook wel weer logisch is. Red Bull werkt bovendien pas een half jaar samen met Honda als motorleverancier, die tot nu toe een betrouwbare indruk maakt. Er ligt nog veel ruimte voor progressie."</p>
<p>"De geschiedenis van de Formule 1 leert dat topteams meestal een jaar of vijf de beste zijn en dan weer wat wegzakken. Mercedes heeft nu vijf wereldtitels op rij, dus misschien kan een overstap ongelukkig uitpakken voor Verstappen. Kijk bijvoorbeeld naar Fernando Alonso, die als topcourceur naar Ferrari overstapte op een moment dat de renstal de topjaren achter de rug had. Voor zo'n scenario moet Verstappen oppassen."</p>
<p>"En hoeveel glans heeft een eventuele wereldtitel van Verstappen bij Mercedes? Natuurlijk zou het knap zijn, maar hij doet dat dan wel bij het beste team en met de beste auto. Het is natuurlijk mooier als hij wereldkampioen wordt bij het team waarmee hij alles heeft opgebouwd en heeft meegemaakt."</p>
