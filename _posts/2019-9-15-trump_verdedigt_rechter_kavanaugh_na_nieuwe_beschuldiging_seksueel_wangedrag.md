---
layout: post
title: "Trump verdedigt rechter Kavanaugh na nieuwe beschuldiging seksueel wangedrag"
date: Sun, 15 Sep 2019 22:20:17 +0200
category: nieuws
externe_link: "https://nos.nl/l/2301906"
feature_image: "https://nos.nl/data/image/2019/09/15/577601/1008x567.jpg"
aantal: 280
unieke: 177
bron: "NOS"
---

<p>President Trump heeft het opnieuw opgenomen voor Brett Kavanaugh, de rechter bij het Amerikaanse Hooggerechtshof die in verband is gebracht met seksueel wangedrag in zijn studententijd. Aanleiding is een nieuwe beschuldiging aan het adres van Kavanaugh.</p>
<p>Kavanaugh was nog kandidaat-rechter toen hij vorig jaar onder vuur kwam te liggen nadat drie vrouwen hem hadden beschuldigd van seksueel overschrijdend gedrag. Nadat een Senaatscommissie hem erover had ondervraagd, stemde de Senaat met een krappe meerderheid in met zijn aanstelling.</p>
<p>The New York Times publiceerde gisteren een artikel met daarin een nieuwe aantijging. Een oud-studiegenoot aan Yale stelt dat Kavanaugh op een studentenfeestje zijn geslachtsdeel in de hand van een studente drukte. Het voorval zou zijn gerapporteerd aan de FBI en Senatoren, maar nooit zijn onderzocht.</p>
<p>Daarop riepen drie Democratische presidentskandidaten, Kamala Harris, Elizabeth Warren en Julian CÃ¡stro, op de rechter af te zetten. Trump wil daar niets van weten en adviseert Kavanaugh aangifte te doen van smaad. Ook zou hij graag zien dat het ministerie van Justitie hem verdedigt. Hij spreekt op Twitter van "verzonnen verhalen", "valse beschuldigingen" en "leugens".</p>
<p>Vorig jaar zei toenmalig studiegenoot Deborah Ramirez dat Kavanaugh in de jaren 80 op een feestje zijn geslachtsdeel voor haar gezicht had gehouden. Daarvoor had Christine Ford, een oude bekende van de rechter, laten weten in de jaren 80 als tiener te zijn betast door een "stomdronken" Kavanaugh. Ze werd op bed geduwd en ontsnapte toen een vriend ingreep. Ook Julie Swetnick beschuldigde hem van seksueel wangedrag in zijn studiejaren.</p>
<p>Kavanaugh heeft de beschuldigingen altijd ontkend. Vorig jaar sprak hij tegen de Senaatscommissie van pogingen tot "karaktermoord". Op het artikel van gisteren in The New York Times heeft hij nog niet gereageerd.</p>
