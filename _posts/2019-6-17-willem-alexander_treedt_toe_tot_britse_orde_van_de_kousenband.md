---
layout: post
title: "Willem-Alexander treedt toe tot Britse Orde van de Kousenband"
date: Mon, 17 Jun 2019 06:25:27 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/leYKHaMsoZ0/2289372"
feature_image: "https://nos.nl/data/image/2019/06/17/557218/1008x567.jpg"
---

<p>Koning Willem-Alexander krijgt vanmiddag een kousenband om zijn linkerbeen gegespt. Dat gebeurt in een besloten ceremonie in de Sint Georgekapel, op Windsor Castle. Bij zijn staatsbezoek aan het Verenigd Koninkrijk vorig jaar benoemde koningin Elizabeth de koning in de Orde van de Kousenband.</p>
<p>Het is een onderscheiding die tot de verbeelding spreekt. "We weten niet zeker waarom de orde zo heet", zegt Paul Rem, conservator van Paleis Het Loo in Apeldoorn. Koning Edward de Derde stichtte de orde in 1348. Het verhaal gaat dat hij verliefd was op een getrouwde vrouw, de gravin van Salisbury. Toen zij bij een bal haar kousenband verloor, raapte de koning hem op en gaf hem haar terug.</p>
<p>"Hij zei daarbij 'wee degene die hier kwaad van denkt', omdat hij bang was voor geroddel", vertelt Rem. Aan het Engelse hof sprak men destijds Frans. Honi soit qui mal y pense, is nog altijd het motto van de orde, met aan het hoofd koningin Elizabeth.</p>
<h2>Boventallige ridders</h2>
<p>Naast leden van de Britse koninklijke familie telt de orde 24 ridders en dames, die zijn benoemd voor hun verdiensten voor het algemeen belang. Daarnaast zijn er "boventallige" ridders, onder wie buitenlandse staatshoofden. Al Willem-Alexanders voorgangers hoorden bij de orde, prinses Beatrix bijvoorbeeld sinds 1989.</p>
<p>Een historische terugblik op eerdere ceremoniën: </p>
<p>Volgens conservator Rem is het daarom op zich niet zo heel bijzonder dat de koning ook lid wordt, vanwege zijn status krijgt hij hem min of meer "automatisch". Ook de Spaanse koning Felipe krijgt vandaag de kousenband om zijn been. Koningin Máxima en de vrouw van de Spaanse koning, Letizia, zijn ook bij de ceremonie.</p>
<p>Alle leden van de orde verzamelen zich rond 15.30 uur Nederlandse tijd in vol ornaat voor de installatie van de nieuwe ridders en dames bij Windsor Castle. "Dat betekent dat de koning straks opgaat in een gezelschap in een wolk van fluweel en struisvogelveren met veel geschitter", zegt Paul Rem.</p>
<p>"Waar je op moet letten is de keten van de Orde van de Kousenband met Sint-Joris en de draak eraan. Die is vastgemaakt aan witte linten", legt de conservator uit. "Daarnaast is er het wapen van de Orde, het rode kruis op het witte schild. Of de koning aan zijn linkerbeen ook echt een kousenband gegespt heeft gekregen, dat kunnen we niet zien."</p>
<p>De jaarlijkse optocht van koningin Elizabeth en andere leden van de Orde van de Kousenband (in het Engels Most Noble Order of the Garter) trekt altijd veel belangstelling van het publiek.</p><img src="http://feeds.feedburner.com/~r/nosnieuwskoningshuis/~4/leYKHaMsoZ0" height="1" width="1" alt=""/>
