---
layout: post
title: "Haga heeft op Giro-slotdag 'geen woorden' en Carapaz beleeft 'uniek moment'"
date: Sun, 02 Jun 2019 20:23:40 +0200
category: sport
externe_link: "https://nos.nl/l/2287362"
feature_image: "https://nos.nl/data/image/2019/06/02/554256/1008x567.jpg"
---

<p>Een litteken van zijn mondhoek tot zijn borst tekent het aangezicht van Chad Haga. De wielrenner van Sunweb hield het litteken over aan een zwaar trainingsongeluk, ruim drie jaar geleden. Angstig stapte hij weer op de fiets, maar opgeven wilde hij niet.</p>
<p>De tijdritzege op de slotdag van de Ronde van Italië is de eerste zege sinds het ongeluk. "Ik heb er geen woorden voor", reageert een haast sprakeloze Haga.</p>
<p>In januari 2016 werd een deel van de toenmalige Giant-Alpecin ploeg tijdens een trainingskamp in Spanje aangereden door een auto die aan de verkeerde kant van de weg reed.</p>
<p>Van de zes slachtoffers was Haga er het slechtst aan toe. "Mijn gezicht en mijn nek bloedden hevig. Dat moest snel verholpen worden want anders zou ik te veel bloed verliezen", zei Haga daarover in april 2016.</p>
<h2>'Weet niet wat ik moet zeggen'</h2>
<p>"Ik dacht aan mijn vader en mijn vrouw", zegt Haga vlak na zijn ritzege in Verona. Op de zogenaamde hotseat, de stoel voor de renner met de snelste tijd, keek hij vooral naar de verrichtingen van de favoriet voor de tijdrit, Primoz Roglic. "Ik dacht: Roglic is vast moe. Dat wilde ik geloven. Ik weet niet wat ik moet zeggen."</p>
<p>Roglic won deze Giro al twee tijdritten, maar kwam in Verona niet verder dan de tiende plek.</p>
<p>Helemaal verrast door de zege was Haga echter ook niet. "Met de benen die ik gisteren had, wist ik dat ik vandaag kon winnen. Ik moest het alleen nog even doen, maar ik had dus gelijk."</p>
<p>Voor rozetruidrager Richard Carapaz was het in de afsluitende tijdrit "van begin tot eind afzien". Met een voorsprong van bijna twee minuten op Vincenzo Nibali kon het op de laatste dag in principe niet meer misgaan voor de Movistar-renner. Maar toch was de opluchting na afloop groot.</p>
<p>De 26-jarige Ecuadoriaan boekte zijn eerste eindzege in een grote ronde. "Dit is het hoogtepunt van mijn sportcarrière. Dit is een uniek moment."</p>
<p>Primoz Roglic begon als een van de favorieten aan de Giro. Maar na drie weken fietsen moet de Sloveen genoegen nemen met de derde plek, die hij in de tijdrit veroverde.</p>
<p>"Ik had natuurlijk willen winnen, maar na alle problemen ben ik absoluut blij en tevreden", zegt Roglic na afloop. Hij had eerder last van zijn maag en was daardoor al even niet zo fris. "Ik ben blij dat het klaar is en dat ik wat rust kan nemen."</p>
