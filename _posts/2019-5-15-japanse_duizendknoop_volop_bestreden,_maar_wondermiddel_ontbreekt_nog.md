---
layout: post
title: "Japanse duizendknoop volop bestreden, maar wondermiddel ontbreekt nog"
date: Wed, 15 May 2019 13:13:48 +0200
category: nieuws
externe_link: "https://nos.nl/l/2284747"
feature_image: "https://nos.nl/data/image/2019/05/15/550073/1008x567.jpg"
---

<p>Voor de bestrijding van de veel problemen veroorzakende Japanse duizendknoop is "nog steeds niet het ei van Columbus gevonden". Dat zegt Joyce Penninkhof van Stichting Probos, die onder meer onderzoek doet naar een effectieve aanpak van de woekerplant.</p>
<p>De plant zorgt in heel het land, maar met name in Noord-Brabant, Utrecht, Gelderland, Overijssel en langs de kust, ook dit voorjaar weer voor schade aan bijvoorbeeld wegen en gebouwen. Zo komen er alleen de laatste weken al meldingen uit bijvoorbeeld Boxtel, Zwolle, Winterswijk en Rotterdam.</p>
<p>De plant, of onkruid beter gezegd, groeit onder bijna alle omstandigheden goed. "Groeit de Japanse duizendknoop langs wegen dan kan hij daar voor onveilige situaties zorgen. En in natuurgebieden verdringt de plant, omdat hij zo sterk is, de inheemse flora en bijzondere planten", zegt Penninkhof. "Daarnaast zorgt het ook voor economische schade, omdat de aanpak veel geld kost."</p>
<h2>Varkens of schapen</h2>
<p>Er zijn al wel verschillende manieren om de plant aan te pakken, zoals het afgraven van grond, begrazing door varkens of schapen, het injecteren van heet water of het afdekken met een doek. "Maar per locatie is een andere aanpak nodig. In een bos is bijvoorbeeld afdekken meestal niet mogelijk, vanwege de bomen. Het is wat dat betreft echt maatwerk."</p>
<p>Dat de Japanse duizendknoop een probleem is, merkt Aad van Leeuwen van Stadsbeheer Rotterdam. De havenstad heeft zelfs code rood aangekondigd vanwege de wildgroei van de plant.</p>
<p>"Hij is heel krachtig, dat is het grote gevaar van deze plant', zei Van Leeuwen eerder deze week tegen RTV Rijnmond. "Hij schiet vanuit de bodem, vanuit zijn wortels naar boven en drukt met heel veel kracht dingen uit elkaar. Het gevaar is vooral dat hij gebouwen, muren of kadeconstructies kan slopen."</p>
<p>Van Leeuwen liet aan RTV Rijnmond zien waarom de duizendknoop zo moeilijk te bestrijden is: </p>
<p>Maar ook gewoon bij mensen thuis kan hij voor problemen zorgen. "Als die bijvoorbeeld tussen twee tegels omhoog komt, dan kan hij zomaar het terras omhoog drukken en schade veroorzaken. Ook kan hij onder schuttingen doorkomen, hij groeit echt overal onderdoor", zei Van Leeuwen.</p>
<p>Ook hij heeft voor de bestrijding van de duizendknoop nog geen eenvoudige oplossing gevonden. "Je moet heel goed opletten waar hij mogelijk schade kan aanrichten. Dus je moet eigenlijk meer doen dan alleen maar beheersen. Op een aantal plekken zullen we hem dan ook echt moeten aanpakken. Dat betekent heel rigoureus: grond eruit en schone grond erin. Want heel veel andere effectieve bestrijdingsmiddelen zijn er niet."</p>
<h2>Protocol</h2>
<p>De problemen door de Japanse duizendknoop zijn zeker niet van de laatste jaren. "De plant is al sinds 1850 in ons land, maar door de aandacht die er nu aan gegeven wordt, lijkt dat misschien wel zo", zegt Penninkhof.</p>
<p>Probos is samen met andere organisaties bezig met het opstellen van een landelijk protocol. "De plant wordt nog steeds door toedoen van de mens verspreid. Dus het kost echt inspanning om de plant terug te dringen."</p>
