---
layout: post
title: "Hof laat Trump defensiegeld uitgeven aan muur"
date: Sat, 27 Jul 2019 06:53:50 +0200
category: buitenland
externe_link: "https://www.telegraaf.nl/nieuws/1731802980/hof-laat-trump-defensiegeld-uitgeven-aan-muur"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8f7b089a-b02a-11e9-ae8e-0218eaf05005.jpg"
---

<p class="intro">De Amerikaanse president Donald Trump heeft een grote overwinning behaald in zijn strijd voor de bouw van een muur aan de Amerikaans-Mexicaanse grens. Het Hooggerechtshof heeft namelijk een streep gezet door eerdere bepalingen van lagere rechtbanken die de bouw voorlopig tegenhielden.</p> <p>Het geschil ging vooral om het geld dat Trump wil gebruiken. Dat komt namelijk uit de begroting van het ministerie van Defensie. Volgens de lagere rechters is het schuiven met al toegewezen overheidsgeld onwettig. Maar door het oordeel van het Hooggerechtshof mag Trump nu toch 2,5 miljard dollar aan defensiebudget aanwenden voor de bouw van de muur.</p><p>Trump wilde dit fiscale jaar 5,7 miljard uitrekken voor de muur. Toen het Congres maar toestemming gaf voor 1,4 miljard, riep de president de noodtoestand uit. Op die manier wil hij geld bij andere ministeries vandaan trekken. De 2,5 miljard is het eerste bedrag van in totaal bijna 7 miljard die Trump daardoor hoopt los te krijgen.</p><p>Het oordeel van het Hooggerechtshof werd met een minimale meerderheid geveld. De vijf conservatieve rechters van het hoogste rechtsorgaan stemden ten faveure van Trumps plan, terwijl de vier liberale rechters zich daartegen verzetten.</p><p>Vlak na het besluit stak Trump op Twitter zijn blijdschap niet onder stoelen of banken. „Wow! Grote overwinning voor de muur”, schrijft hij. „Het Hooggerechtshof van de Verenigde Staten vernietigt het lagere gerechtelijk bevel en staat zuidelijke grensmuur toe om verder te gaan. Grote overwinning voor grensbeveiliging en de rechtsstaat!”</p>
