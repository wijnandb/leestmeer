---
layout: post
title: "Gaswinning Groningen mogelijk al in 2020 op veilig niveau"
date: Mon, 17 Jun 2019 15:32:24 +0200
category: politiek
externe_link: "https://nos.nl/l/2289426"
feature_image: "https://nos.nl/data/image/2019/02/15/531199/1008x567.jpg"
---

<p>Mogelijk kan de gaswinning in Groningen volgend jaar al worden teruggeschroefd naar een veilig niveau. Minister Wiebes van Economische Zaken laat aanvullende maatregelen uitwerken om die extra daling te kunnen realiseren. Dat schrijft hij in een brief aan de Tweede Kamer.</p>
<p>Vorige week liet de Gasunie al weten mogelijkheden te zien om het veilige niveau van 12 miljard kuub, waar het Staatstoezicht op de Mijnen (SodM) al jaren op aandringt, eerder te kunnen bewerkstelligen dan in 2021. Het SodM zegt dat bij dat winningsniveau het risico op aardbevingen tot een aanvaardbaar niveau daalt.</p>
<p>Aanvullende maatregelen zijn onder andere de inzet van gas uit andere velden, dat moet worden gemengd met stikstof om als alternatief te dienen voor Gronings gas. Dat zogenoemde pseudo-Groningse gas zou ook naar Duitsland kunnen worden geëxporteerd en geschikt zijn voor noodvoorraden. Met dergelijke maatregelen kan de gaswinning volgend jaar omlaag naar 12,8 miljard kuub.</p>
<h2>Risico voor koude winterdagen</h2>
<p>Als dat nog wordt aangevuld met het besluit de gasopslag in Norg niet volledig te vullen, kan volstaan worden met de winning van 12 miljard kuub. Het niet maximaal vullen van de opslag kan ertoe leiden dat een sterk gestegen vraag naar gas op koude winterdagen niet kan worden opgevangen, schrijft Wiebes. In de huidige plannen wordt voor het volgende 'gasjaar', dat loopt van oktober tot oktober, uitgegaan van de winning van 16 miljard kuub gas.</p>
<p>Eind juli moet de Gasunie laten weten of de extra maatregelen haalbaar zijn. Daarna moet het SodM een oordeel geven over de gevolgen voor de veiligheid. Met beide adviezen op zak komt de minister voor 1 oktober met een eindoordeel.</p>
<h2>Bedrijfssluitingen en banenverlies vermijden</h2>
<p>Waar Wiebes níet voor kiest, schrijft hij aan de Kamer, zijn vergaande maatregelen als het afkoppelen van grootgebruikers zoals bedrijven. Dat zou kunnen leiden tot bedrijfssluitingen, werkloosheid en risico's voor de elektriciteits- en voedselvoorziening.</p>
<p>Op 4 juni diende de oppositie in de Tweede Kamer nog een motie van afkeuring in tegen Wiebes. De oppositie begreep niet waarom hij het advies van het SodM niet overneemt om snel naar 12 miljard kuub terug te gaan, en drong aan op een snellere afbouw. Maar de motie kreeg uiteindelijk geen meerderheid.</p>
<p>Ook vanuit de bewoners van de gaswinningsregio, die geregeld getroffen worden door aardbevingen, is de druk op Den Haag groot.</p>
<h2>'Tussenstand'</h2>
<p>René Paas, commissaris van de koning in Groningen, is blij met de aankondiging van Wiebes en spreekt van "een grote stap naar beneden". Hij voegt eraan toe: "We blijven zeggen dat de gaswinning zo snel mogelijk naar nul moet." Paas noemt de 12 miljard kuub waarnaar nu wordt gestreefd "een tussenstand".</p>
<p>Het SodM vindt dat de maatschappelijke ontwrichting in Groningen ook meegewogen moet worden bij het bepalen van het gaswinningsniveau. Er zijn lange wachttijden voor de schadeafhandeling en de versterking komt moeizaam op gang.</p>
<p>"Voor een deel van de getroffen burgers is de impact dermate dat het hun leven overheerst", staat in een advies van 8 mei. Ook adviseert het SodM om meer gebouwen toe te voegen aan het versterkingsprogramma.</p>
