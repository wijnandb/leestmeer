---
layout: post
title: "Van der Poel kan zondag op de mountainbike al olympisch ticket reserveren"
date: Fri, 17 May 2019 08:40:20 +0200
category: sport
externe_link: "https://nos.nl/l/2285070"
feature_image: "https://nos.nl/data/image/2018/09/08/498643/1008x567.jpg"
---

<p>Overal waar hij start, is hij gelijk wereldnieuws. Of het nu een kleine wegwedstrijd in Frankrijk is, of een mountainbiketochtje waar niemand ooit van gehoord heeft: Mathieu van der Poel haalt de headlines.</p>
<p>Dat valt ook zijn bondscoach in het mountainbiken op, Gerben de Knegt. "Het lijkt me wel vervelend voor hem. Hij kan nergens meer low profile aan de start staan."</p>
<p>Ook deze dagen niet in het Duitse Albstadt, waar het wereldbekerseizoen van start gaat. Daar begint voor de 24-jarige Van der Poel, voor wie de term 'alleskunner' inmiddels een understatement is geworden, de route richting de Olympische Spelen van Tokio in 2020, waar hij op de mountainbike wil uitblinken.</p>
<p>Sterker nog, Van der Poel kan zondag gelijk al aan de kwalificatie-eis van NOC*NSF voldoen. Als hij bij de beste zes eindigt, draagt de sportkoepel hem voor als deelnemer aan de Spelen in Tokio volgend jaar. Datzelfde geldt voor Anne Tauber bij de vrouwen.</p>
<p>Formeel moet Nederland in mei 2020 nog wel bij de beste 21 landen op de UCI-ranglijst staan, maar op dat punt voorziet De Knegt geen problemen.</p>
<p>Het zou een volgende mijlpaal zijn voor Van der Poel, die heerst in het veldrijden en nog geen maand geleden met de Amstel Gold Race een grote voorjaarsklassieker won op de weg. Hoe kijkt De Knegt, tevens keuzeheer van de veldrijders, naar die prestaties op de weg?</p>
<p>"Ik vond het heel gaaf. Het heeft mij niet verbaasd, voor mij was het meer een bevestiging van wat ik al wist. Ik zie het ook als een soort promotie voor onze sporten, het zet mountainbiken en veldrijden op de kaart."</p>
<p>De Knegt doet tevens een boude uitspraak: "Misschien is het wegwielrennen altijd een beetje overschat geweest. Als je ziet dat Gianni Vermeersch, een veldrijder, opeens met de beste twintig mee kan rijden in een grote wegwedstrijd..."</p>
<h2>Mix</h2>
<p>De bondscoach moet zijn pupil ruimte geven voor verschillende disciplines, maar beklaagt zich daar niet over. "Al moet hij wel voor zichzelf de mix zien te vinden. Zijn EK op de mountainbike ging vorig jaar de mist in, mede omdat hij veel uren had gemaakt op zijn racefiets in voorbereiding op de wegwedstrijd daar."</p>
<p>Van der Poel stapte af in die mountainbikerace in Glasgow. Hij werd een dag later tweede in de wegwedstrijd van de EK.</p>
<p>Het werpt de vraag op of Van der Poel naast de WK mountainbiken (begin september in Canada) ook de wereldtitelstrijd op de weg (29 september) rijdt?</p>
<p>"De laatste keer dat ik hem sprak, was het zeker dat hij de WK mountainbiken zou rijden. Maar met Mathieu weet je het nooit. Ik spreek hem dit weekeinde weer", zegt De Knegt.</p>
<h2>Alles ondergeschikt aan Tokio</h2>
<p>Ook al zou Van der Poel het extra uitstapje naar de weg nog maken, is ook dat overkomelijk voor De Knegt. "Hij heeft maar één doel en dat is Tokio. Al het andere is ondergeschikt."</p>
<p>Voor Van der Poel kan de eerste klap direct een daalder waard zijn. Voor mountainbikers zijn er namelijk zes momenten waarop ze kunnen voldoen aan de kwalificatie-eisen van NOC*NSF.</p>
<p>Twee momenten daarvan staan vast: de WK van 2019 en de EK van 2020. Een plek bij de beste twaalf op de WK of een plek bij de beste tien op de EK volstaat om voorgedragen te worden door de sportkoepel voor de Olympische Spelen in Tokio.</p>
<h2>Vier kansen in wereldbekerwedstrijden</h2>
<p>Daarnaast mogen mountainbikers zelf vier wereldbekerwedstrijden aanwijzen waarin ze één keer bij de beste zes (of twee keer bij de beste twaalf) moeten finishen. Slagen ze daarin, dan volgt ook een voordracht.</p>
<p>Ze mogen tot een week voor een wereldbekerwedstrijd bij NOC*NSF aangeven of de wedstrijd van dat weekend meetelt voor kwalificatie. Voor zondag in Albstadt heeft zowel Van der Poel als Anne Tauber dit gedaan.</p>
<h2>Internationale eis: bij beste 21 landen</h2>
<p>Hebben Nederlandse mountainbikers aan de nationale eis voldaan, dan is er nog één obstakel: de wielerunie UCI kijkt op 28 mei 2020 naar de olympische ranglijst om te bepalen hoeveel mountainbikers per land naar Tokio mogen. Een plek bij de beste 7 landen levert twee tickets op, een plek bij de beste 21 landen levert één ticket op.</p>
<p>Het is dus nog wel zaak om tijdens de overige wereldbekerwedstrijden voldoende punten te sprokkelen.</p>
<p>Bij de mannen komt realistisch gezien alleen Van der Poel in aanmerking voor de Spelen. Bij de vrouwen strijden er twee om deelname aan de Spelen: Anne Tauber en Anne Terpstra.</p>
<p>Bij de mannen staat Nederland momenteel achtste op de ranglijst, bij de vrouwen vijfde.</p>
