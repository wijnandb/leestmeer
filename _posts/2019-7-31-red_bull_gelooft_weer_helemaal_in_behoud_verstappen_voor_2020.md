---
layout: post
title: "Red Bull gelooft weer helemaal in behoud Verstappen voor 2020"
date: Wed, 31 Jul 2019 11:39:13 +0200
categories: 
- sport 
- autosport 
externe_link: "https://nos.nl/l/2295799"
feature_image: "https://nos.nl/data/image/2019/07/31/567352/1008x567.jpg"
---

<p>Red Bull Racing heeft er veel vertrouwen in dat Max Verstappen komend seizoen voor de renstal blijft behouden. Dankzij de overwinningen van de Limburger in Oostenrijk en Duitsland is de sfeer bij het raceteam helemaal omgeslagen.</p>
<p>Hoe anders was dat een maand geleden. Red Bull-adviseur Helmut Marko uitte toen voor de race in Oostenrijk zijn zorgen over een vroegtijdig vertrek van Verstappen, die tot dan geen race had gewonnen en de vierde plaats in het WK-klassement bezette. </p>
<h2>Clausule</h2>
<p>Marko bevestigde desgevraagd het bestaan van een clausule in Verstappens (tot eind 2020) lopende contract waarin is opgenomen dat de coureur onder bepaalde voorwaarden eerder bij Red Bull zou kunnen vertrekken.</p>
<p>De exacte inhoud van die clausule is niet bekend, maar het zou gaan om een bepaalde klassering van Verstappen in het WK-klassement dit seizoen. Dat voedde vervolgens de geruchten over het vertrek van de 21-jarige Nederlander naar Mercedes.</p>
<p>Maar nu schijnt de zon weer voor Red Bull, dat zich bij monde van teambaas Christian Horner positief uitlaat over het behoud van Verstappen voor komend seizoen.</p>
<p>"Ik maak me daar totaal geen zorgen over. Max ziet de progressie die we aan het boeken zijn", laat Horner weten in een interview aan autosport.com.</p>
<p>"We moeten ons nu blijven concentreren om de wagen te laten presteren, zo halverwege het kampioenschap", aldus de teambaas.</p>
<h2>Bottas in het vizier</h2>
<p>Verstappen staat met 162 punten nu derde in het WK-klassement en is 21 punten los van Ferrari-coureur Sebastian Vettel. De Limburger heeft bovendien nummer twee Valtteri Bottas (184) in het vizier.</p>
<p>Horner keek ook nog even terug op de boeiende regenrace van afgelopen weekend in Duitsland. Verstappen boekte op een regenachtig en chaotisch Hockenheim zijn tweede grandprixzege van het seizoen.</p>
<p>"Max heeft van nature een auto goed onder controle en ik denk dat hij ook van die omstandigheden geniet. Dan excelleert hij altijd en hij heeft onder die omstandigheden ook veel vertrouwen in de auto."</p>
<p>"Hij is in staat om goed te blijven racen en om te gaan met de (verschillende typen, red.) banden. Dat is heel erg indrukwekkend", aldus Horner.</p>
<h2>Hongarije</h2>
<p>Deze week verhuist de Formule 1-karavaan van de Hockenheimring naar de Hungaroring voor de Grand Prix van Hongarije. Die staat zondag om 15.10 uur op het programma en is te volgen in een liveblog op NOS.nl en in de app.</p>
