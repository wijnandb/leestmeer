---
layout: post
title: "Tornadoseizoen in VS dodelijkste in vijf jaar"
date: Thu, 30 May 2019 16:52:01 +0200
category: nieuws
externe_link: "https://nos.nl/l/2286965"
feature_image: "https://nos.nl/data/image/2019/05/30/553611/1008x567.jpg"
---

<p>Het tornadoseizoen in de Verenigde Staten is het dodelijkste sinds 2014. Het seizoen, dat loopt van maart tot en met juni, heeft nu al aan 38 mensen het leven gekost, schrijft The New York Times.</p>
<p>Ieder jaar razen er honderden tornado's door de Tornado Alley, een brede strook land in het Midden-Westen van de Verenigde Staten, maar deze keer lijken de wervelwinden heftiger dan anders. Zo schrijft The Weather Channel dat er in de laatste twee weken van mei 328 tornado's zijn gemeld. Normaal gaat het om 279 meldingen voor de hele maand mei.</p>
<p>Het Storm Prediction Center van de Amerikaanse weerdienst NWS voegt daaraan toe dat in dertig dagen 500 meldingen van tornado's zijn binnengekomen. Zo'n hoog aantal meldingen vond sinds 1950 alleen plaats in 2003, 2004, 2008 en voor het laatst in 2011, zegt een weerman van de dienst op Twitter.</p>
<p>De honderden tornado's veroorzaakten, net als alle voorgaande jaren, vooral schade in kleine dorpjes. Bijzonder is ditmaal dat er ook tornadowaarschuwingen zijn uitgaan in miljoenensteden als Washington DC, Chicago en New York. Desondanks sloegen de stormen onevenredig zwaar toe: sommige gehuchten verdwenen bijna van de kaart, terwijl de grote steden er met amper schade vanaf zijn gekomen.</p>
<p>Veel slachtoffers vielen begin maart in Lee County in de staat Alabama. Daar werden 23 mensen gedood door een tornado met windsnelheden tot 266 kilometer per uur.</p>
<p>Bekijk hieronder beelden van de schade als gevolg van de tornado die het stadje trof:</p>
<p>Tornado's kunnen ontstaan door een combinatie van contact tussen opstijgende warme, vochtige lucht, koude lucht en een snel toenemende wind. Als de gevormde tornado sterk genoeg is, kan deze lucht opzuigen aan de onderkant. De luchtkolom wordt soms afgeschermd door zware regenval, dat is extra gevaarlijk omdat de tornado dan plotseling opduikt, schrijft Weerplaza.</p>
<p>Eerder deze maand maakten we deze video met beelden van verschillende tornado's van dit jaar:</p>
