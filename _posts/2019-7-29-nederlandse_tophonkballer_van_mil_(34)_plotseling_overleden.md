---
layout: post
title: "Nederlandse tophonkballer Van Mil (34) plotseling overleden"
date: Mon, 29 Jul 2019 11:47:37 +0200
category: sport
externe_link: "https://www.telegraaf.nl/sport/1909217318/nederlandse-tophonkballer-van-mil-34-plotseling-overleden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4fd1dfc0-b1f1-11e9-9c4a-02d2fb1aa1d7.jpg"
---

<p class="intro">Honkballer Loek van Mil is op 34-jarige leeftijd overleden. De werper, die 48 keer voor het Nederlands team uitkwam, is volgens de honk- en softbalbond KNBSB overleden aan de gevolgen van een noodlottig ongeval.</p> <p>De bond geeft op verzoek van de familie geen nadere toelichting over de precieze omstandigheden, meldde technisch directeur Tjerk Smeets.</p><p>Neptunus</p><p>De club waar Van Mil op het eind van zijn carrière speelde (Neptunus, uit Rotterdam) geeft aan ’echt verbijsterd’ te zijn. „We zijn enorm geschrokken”, vertelt woordvoerder Michel Streur. „Maar verder weten wij ook van niets.”</p><p>Hij vertelt dat de familie alle communicatie via de honkbalbond laat lopen. „Dat was ook al toen hij vorig jaar in Sydney een ongeluk had gehad”, vertelt Streur. „Vandaar dat we enorm zijn overvallen en verder nog van niets weten.”</p><p>Wat het voor gevolgen heeft voor het programma van de club, waar Van Mil tot het weekend gewoon nog meespeelde, is nog niet duidelijk: aankomende donderdag staat er een belangrijke wedstrijd op het programma. Streur: „Het is echt nog te vroeg om te zeggen wat dit daarvoor betekent. Het is nog te vers. We gaan later vandaag, of morgen, kijken wat hier de gevolgen van zijn voor ons speelschema.”</p><p>Carrière</p><p>Van Mil kende een lange en succesvolle carrière waarin hij in de Nederlandse hoofdklasse uitkwam voor HCAW en Curaçao Neptunus. De werper speelde als prof in Amerika voor onder meer de Minnesota Twins en de Los Angeles Angels of Anaheim en in Japan voor Tohoku Rakuten Golden Eagles.</p><p>Hij maakte sinds 2007 deel uit van de nationale selectie voor grote toernooien als het WK in 2007, de World Baseball Classic in 2013 en 2017. In 2016 maakte hij deel uit van de ploeg die het EK in eigen land won. Van Mil speelde toen een belangrijke rol in de finale als zogeheten ’closer’, de werper die de wedstrijd moet afmaken.</p><p>Stoppen</p><p>Van Mil, een opvallende verschijning vanwege zijn lengte van 2,16 meter, had onlangs zelf naar buiten gebracht dat hij was gestopt met honkbal. Hij stond onder contract bij de Rotterdamse club Neptunus. „De KNBSB is Van Mil zeer dankbaar voor wat hij in zijn loopbaan voor het Nederlands honkbal betekend heeft en wenst de nabestaanden veel sterkte met het verwerken van dit grote verlies”, meldt de bond in een bericht op de website.</p><p>Incident</p><p>Het ongeluk waar Streur op doelde gebeurde in december 2018, toen Van Mil in Australië speelde bij Brisbane Bandits. Daar belandde hij wegens opmerkelijke omstandigheden in het ziekenhuis. De werper werd buiten bewustzijn in de natuur gevonden. Later bleek dat het ging om een hiking-incident.</p>
