---
layout: post
title: "Zesde zege Hamilton op Silverstone, onfortuinlijke Verstappen vijfde"
date: Sun, 14 Jul 2019 16:35:04 +0200
category: sport
externe_link: "https://nos.nl/l/2293463"
feature_image: "https://nos.nl/data/image/2019/07/14/563470/1008x567.jpg"
---

<p>Lewis Hamilton heeft voor de zesde keer de Grand Prix van Groot-Brittannië gewonnen. De 34-jarige Brit was op Silverstone de sterkste na een boeiende wedstrijd, waarin Max Verstappen door een botsing met Sebastian Vettel genoegen moest nemen met de vijfde plaats.</p>
<p>Hamilton verwees z'n van pole gestarte stalgenoot van Mercedes Vatteri Bottas naar de tweede plaats. Charles Leclerc bezorgde Ferrari de derde plaats.</p>
<h2>Record</h2>
<p>Hamilton verbeterde met de zesde zege in zijn thuisrace het record van de Fransman Alain Prost en de Schot Jim Clark, die vijf keer in Groot-Brittannië wonnen.</p>
<p>Bij de eerste bandenwissel van Bottas nam Hamilton direct de koppositie over. Hij hield die even later ook vast ondanks een stop vanwege de safetycar die op het circuit kwam na een crash van Antonio Giovinazzi.</p>
<h2>Vettel ramt Verstappen</h2>
<p>Achter beide Mercedessen vochten de Red Bulls van Verstappen en de Fransman Pierre Gasly een enerverend duel uit met Ferrari-coureurs Vettel en Leclerc, dat in de 37ste ronde tot een climax kwam.</p>
<p>In die ronde verdrong Verstappen na een spectaculaire inhaalactie Vettel van de derde plaats. De Duitser maakte echter direct daarna een remfout, waardoor hij Verstappens bolide van achteren ramde.</p>
<p>Het gevolg was dat beide auto's buiten de baan belandden en terrein verloren. Ze konden wel hun weg vervolgen. Vettel viel uiteindelijk het verst terug omdat hij een tijdstraf van tien seconden kreeg. De Duitser excuseerde zich direct na afloop bij de Nederlander.</p>
<p>"Het was mijn fout", gaf Vettel toe. "Ik verremde me. Ik dacht dat er een deur zou opengaan, maar die bleef uiteindelijk dicht."</p>
<h2>Gasly vierde</h2>
<p>Verstappen kon zich in het restant van de race niet meer naar het podium opwerken en eindigde voor het eerst dit seizoen in een grand prix achter teamgenoot Gasly. "Ik had hier op het podium moeten staan", wist Verstappen na afloop. "Dit was eigenlijk een prima wedstrijd. Jammer dat ik van de baan werd getikt."</p>
