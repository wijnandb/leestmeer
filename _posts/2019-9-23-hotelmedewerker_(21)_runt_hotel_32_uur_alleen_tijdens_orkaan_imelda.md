---
layout: post
title: "Hotelmedewerker (21) runt hotel 32 uur alleen tijdens orkaan Imelda"
date: Mon, 23 Sep 2019 11:01:24 +0200
categories: 
- entertainment 
- opmerkelijk 
externe_link: "https://nos.nl/l/2302982"
feature_image: "https://nos.nl/data/image/2019/09/23/579487/1008x567.jpg"
aantal: 325
unieke: 218
bron: "NOS"
---

<p>Voor hotelmedewerker Satchel Smith begon zijn werkdag in de Texaanse stad Beaumont als alle andere, om drie uur 's middags. Maar in plaats van die werkdag voor middernacht af te sluiten, zat hij bijna twee dagen opgesloten in het hotel, samen met 90 gasten.</p>
<p>Zijn daadkrachtige en kalme optreden werd door gasten geprezen op internet, en zijn verhaal gaat inmiddels viral.</p>
<p>Overstromingen, veroorzaakt door de tropische storm Imelda, maakten het hotel in Texas onbereikbaar. Wegen in de omgeving werden afgesloten en auto's kwamen vast te zitten in modder en water.</p>
<p>De 21-jarige Smith maakte er het beste van en deed al het werk in zijn eentje. "Hij nam de telefoon op, beantwoordde onze vragen, zorgde voor koffie en thee en hielp ons met het ontbijt", schrijft hotelgast Angela Chandler op Facebook. "En dat alles deed hij met liefde, geduld en een prachtige lach op zijn gezicht." Chandlers post is inmiddels ruim 52000 keer geliket en 13.000 keer gedeeld.</p>
<h2>Bijbaantje</h2>
<p>Smith studeert op een universiteit en werkt in het hotel als bijbaantje. Hoewel hij de situatie vrolijk en nuchter leek op te nemen, voelde hij zich behoorlijk overweldigd door de situatie, vertelde hij CNN. "Het was behoorlijk intensief. Ik was de bedrijfsleider, de schoonmaker en de bediende. Ook was ik de kok, hoewel ik nooit in de keuken heb gewerkt en niet echt goed kan koken."</p>
<p>De gasten droegen zelf ook hun steentje bij door eenvoudige maaltijden te koken en samen het ontbijt uit te serveren. "Iedereen was behulpzaam. Het voelde alsof we een grote familie waren," aldus Smith. Na 32 uur lukte het een andere hotelmedewerker het hotel te bereiken en hem af te lossen.</p>
<p>De manager van het hotel is vol lof over Smiths optreden en zegt hem een bonus te geven voor zijn harde werk. "Normaal werkt hij hier maar één dag per week. En net die ene dag was hij hier, daar ben ik blij om. Hij heeft die crisissituatie geweldig aangepakt."</p>
