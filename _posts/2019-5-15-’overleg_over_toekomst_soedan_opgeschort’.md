---
layout: post
title: "’Overleg over toekomst Soedan opgeschort’"
date: Wed, 15 May 2019 23:04:31 +0200
category: buitenland
externe_link: "https://www.telegraaf.nl/nieuws/3594657/overleg-over-toekomst-soedan-opgeschort"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fff111da-779c-11e9-8873-0218eaf05005.jpg"
---

<p class="intro">De militaire machtshebbers in Soedan hebben het overleg met betogers over de overgang naar een burgerbestuur opgeschort. Zij vinden dat de demonstranten onvoldoende proberen om de situatie te de-escaleren. De onderhandelingen liggen 72 uur stil, zo meldde generaal Abdel Fattah al-Burhan van de militaire overgangsraad.</p> <p>Met het stilleggen van de onderhandelingen wil de overgangsraad eerst een "passend klimaat" creëren om een overeenkomst te sluiten. De generaal eiste in een toespraak op televisie dat de betogers de wegblokkades in hoofdstad Khartoem ontmantelen, bruggen weer openstellen en stoppen met het provoceren van de veiligheidsdiensten.</p><p>Het leger schoof eerder dit jaar de langzittende leider Omar al-Bashir opzij na maandenlange protesten tegen zijn regime. Burgers overleggen nu met hoge militairen over het overdragen van de macht. Er waren al afspraken gemaakt over een overgangsperiode van drie jaar.</p><p>In Khartoem zijn ondanks het vertrek van Bashir nog steeds veel betogers actief. Dat zorgt voor spanning. Er zouden woensdag acht gewonden zijn gevallen tijdens een sit-in, nadat volgens een getuige schoten waren gelost.</p>
