---
layout: post
title: "Britten teleurgesteld door laatste plek Songfestival: 'Het komt door brexit'"
date: Mon, 20 May 2019 09:50:51 +0200
category: nieuws
externe_link: "https://nos.nl/l/2285502"
feature_image: "https://nos.nl/data/image/2019/05/20/551303/1008x567.jpg"
---

<p>De Britse zanger Michael Rice is ervan overtuigd dat hij vanwege de brexit op de laatste plaats is geëindigd bij het Songfestival. Van alle 26 deelnemers kreeg hij de minste punten: slechts zestien.</p>
<p>"Ik wist van tevoren dat ik op deze plaats zou eindigen vanwege de brexit", zei de 21-jarige zanger na de show in Tel Aviv tegen The Sun. "Weet je, we hadden Gary Barlow of Elton John kunnen sturen en dan waren we waarschijnlijk nog laatste geworden."</p>
<p>De krant geeft de oud-X-Factor-deelnemer gelijk. "Zelfs The Beatles waren maar halverwege het rijtje gekomen. Maar misschien zijn we er aan gewend dat Europa ons niet op waarde schat."</p>
<p>Michael Rice trad op met de ballad Bigger than us:</p>
<p>Het land, lid van de Big 5, wist de afgelopen 10 jaar nooit de top-10 te halen. De laatste keer dat Groot-Brittannië won was in 1997, met Love shine a light van Katrina and The Waves.</p>
<p>In totaal won het land vijf keer de zangwedstrijd, even vaak als Nederland. Dit jaar kregen de Britten bij het televoten alleen stemmen van de Ierse buren. Van de jurystemmen die het land bijeen sprokkelde waren de vijf punten van Wit-Rusland het hoogst.</p>
<p>"Hij heeft het absoluut niet verdiend", oordeelde songfestivalpresentator Graham Norton op de avond zelf al. "Er was niks mis met zijn optreden."</p>
<p>Tegen de BBC zei winnaar Duncan Laurence dat het Verenigd Koninkrijk betere kandidaten kan leveren. "Jullie hebben geweldige schrijvers en geweldige artiesten die nog onbekend zijn. Stuur hen. Ik wil iemand zien waar ik een album van wil kopen, een nieuwe Sam Smith, een nieuwe Adele."</p>
<p>Ook in Duitsland (eveneens lid van de Big 5) wanhoopt men over de slechte resultaten van het festival. S!sters kwam niet verder dan plek 24, met als enige act nul punten van de publieksjury.</p>
<p>"Het duo zet de Duitse fiascoreeks voort", sombert persbureau DPA. Afgezien van de vierde plek van Michael Schulte vorig jaar, vallen de resultaten al jaren tegen. In 2015 en 2016 eindigde het land zelfs laatste, waarvan een keer met 0 punten.</p>
<p>"Simpelweg oneerlijk", meent Bild, dat zich afvraagt "waarom begrijpt Europa ons niet?" Volgens de krant waren de "oudeherenpop" van San Marino of het "klaaglied" van Albanië niet per se beter. Die Welt schrijft dat de twee zangeressen maximaal werden afgestraft, hoewel er van tevoren al rekening werd gehouden met een slechte uitslag.</p>
<p>Het duet Sister van S!sters: </p>
<p>"We kunnen niet zeggen waaraan het heeft gelegen. Er waren veel sterke deelnemers en we gunnen Duncan Laurence de zege van harte", reageerde zangeres Carlotta. Volgens de zangeres waren de twee net even op het toilet toen de uitslagen bekendgemaakt werden.</p>
<p>De Songfestivalcoördinator van de zender ARD denkt na over veranderingen. "Helaas hebben we internationaal weinigen kunnen overtuigen. Voor 2020 gaan we daarom nadenken hoe Duitsland zijn lied en artiest kiest."</p>
<p>Zangeres Nicole, in 1982 winnaar met Ein bißchen Frieden, denkt dat landgenoten niet de moed moeten verliezen. "Het blijft een wedstrijd, er is altijd iemand de laatste. Dit keer waren wij het, volgend jaar gaat het vast beter."</p>
