---
layout: post
title: "Miljardenschikking in opioïdencrisis VS: 'klap in gezicht' of beste optie?"
date: Thu, 12 Sep 2019 13:34:22 +0200
category: nieuws
externe_link: "https://nos.nl/l/2301384"
feature_image: "https://nos.nl/data/image/2019/09/12/576743/1008x567.jpg"
aantal: 490
unieke: 292
bron: "NOS"
---

<p>Er is verdeeldheid in de VS over de voorlopige miljardenschikking in de megarechtszaak tegen de farmaceut die medeverantwoordelijk wordt gehouden voor de opioïdecrisis. De afgelopen twintig jaar kwamen er in Amerika 200.000 mensen om het leven door dit soort verslavende pijnstillers.</p>
<p>Purdue Pharma is de producent van de op recept verkrijgbare opioïde OxyContin. De rechtszaak tegen deze farmaceut en de eigenaren ervan, leden van de familie Sackler, is aangespannen door zeker 23 staten en 2000 lokale overheden. Aan hen is een schikking aangeboden, waarvan het totaalbedrag kan oplopen tot 12 miljard dollar (zie kader).</p>
<h2>Faillissement</h2>
<p>Ongeveer de helft van de groep aanklagers zou akkoord zijn met de voorlopige schikking. Zoals de procureur-generaal van Florida Ashley Moody. "Het brengt de slachtoffers van de crisis niet terug, maar het zal Florida meer levensreddende middelen bieden om deze dodelijke epidemie te bestrijden."</p>
<p>De voorstanders zien het als de meest realistische manier om een schadevergoeding te krijgen. Want zonder schikking kan Purdue Pharma een faillissement aanvragen en zo de eerstvolgende rechtszaak tegen het bedrijf in oktober ontlopen.</p>
<p>Een aantal staten weigert de deal te tekenen. Deze groep is vastbesloten om verder te procederen tegen het bedrijf en de Sacklers. "De voorgestelde schikking is een klap in het gezicht van iedereen die een geliefde heeft moeten begraven vanwege de hebzucht en verwoesting door de familie-Sackler", schrijft procureur-generaal Josh Shapiro van de staat Pennsylvania op Twitter.</p>
<p>Critici vragen zich af of de genoemde 12 miljard dollar wel realistisch is. Het werkelijke bedrag is immers afhankelijk van de opbrengsten van het nieuwe bedrijf, benadrukken zij. Ook vinden ze het onbegrijpelijk dat er geen schuld wordt bekend en verwijzen ze naar de rechtszaak tegen Purdue in 2007.</p>
<p>Toen verklaarde het bedrijf en drie leidinggevenden zich schuldig aan het misleiden van artsen, wetgevers en patiënten over de risico's van OxyContin. De boete was 635 miljoen dollar.</p>
<h2>'Zwaar overdreven'</h2>
<p>Dit jaar schikte Purdue al voor 270 miljoen dollar met de staat Oklahoma. In North Dakota verwierp de rechter de zaak die de staat tegen het bedrijf had aangespannen.</p>
<p>Leden van de familie Sackler hebben in interviews gezegd dat hun rol in de opioïdecrisis zwaar wordt overdreven. Ze vinden het onterecht dat ze ook persoonlijk worden aangeklaagd.</p>
<p>Het vermogen van de familie wordt door Forbes geschat op 13 miljard dollar. Sinds 2007 hebben de leden van de familie zo'n 4 miljard dollar verdiend met Purdue Pharma.</p>
<p>Vorige maand werd medicijnfabrikant Johnson &amp; Johnson veroordeeld tot een boete van een half miljard dollar. Volgens de rechtbank heeft het bedrijf in de marketing opzettelijk de verslavende gevolgen van zijn pijnstillers gebagatelliseerd en de nadruk gelegd op de positieve werking van de opioïden.</p>
<h2>'Stille epidemie' in Nederland</h2>
<p>In ons land waren er in 2017 ruim 200.000 langdurige gebruikers van opioïden. Experts spreken van een stille epidemie. Door het gebruik van zulke pijnstillers kwamen in 2017 zo'n 220 mensen om het leven.</p>
<p>Overgeven, duizeligheid: stoppen met opioïden is zwaar, vertelde deze vrouw begin dit jaar:</p>
