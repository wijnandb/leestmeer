---
layout: post
title: "Politie en marechaussee zoeken naar inklimmers in Rotterdamse haven"
date: Tue, 04 Jun 2019 06:00:02 +0200
category: nieuws
externe_link: "https://nos.nl/l/2287529"
feature_image: "https://nos.nl/data/image/2019/06/04/554513/1008x567.jpg"
---

<p>De politie en marechaussee houden bij de ferry in Vlaardingen een grote controle om mensen te vinden die illegaal de oversteek naar Engeland proberen te maken. Het gaat om een zogenoemde 100%-controle met honden. Als de hond aanslaat, wordt de wagen apart genomen en gecontroleerd. Ook worden er CO2-metingen gedaan om mensen op te sporen.</p>
<p>Bekijk beelden van de grootscheepse controle in Vlaardingen:</p>
<p>Vorig jaar zijn 1371 mensen aangehouden die in de haven van Rotterdam in trailers, containers of laadbakken werden gevonden. In 2017 waren dat er 944. De zogenoemde 'inklimmers' proberen naar het Verenigd Koninkrijk te komen.</p>
<p>Dit jaar is er volgens de politie tot nu toe sprake van een lichte stijging van het aantal mensen dat de oversteek probeert te maken. De reis is niet zonder risico's. "Er is verstikkingsgevaar en in koelwagens is er het risico op onderkoeling. En dan zijn wij er nog, dus de kans dat je het haalt is ook nog gering", zegt Maarten van Boekel van de politie. </p>
<p>Vrijwel dagelijks worden in vrachtwagens verstopte illegalen gevonden die de oversteek willen maken. Vorige maand werd een groep van 34 inklimmers gevonden. Daar waren ook twee kinderen bij van zeven en negen jaar. Bij de controle vandaag zijn tot nu toe geen illegalen aangetroffen.</p>
<h2>Vooral Albanezen</h2>
<p>Het zijn vooral jonge Albanezen die de Noordzee proberen over te steken naar Engeland. Zij zij niet visumplichtig voor Nederland maar wel voor Groot-Brittannië, dus reizen tot hier en proberen dan illegaal de oversteek te maken.</p>
<p>Maar waarom doen ze dat? Wat ligt daar op ze te wachten? Eerder vroegen wij het Musli (29) en Fatmir (35), die al zijn geweest, en de 21-jarige Marin. Hij wilde de oversteek nog wagen.</p>
<p>Klik hieronder voor onze special, waarin we met het drietal op reis gaan:</p>
<p>Om ze op andere gedachten te brengen, loopt in Albanië een ontmoedigingscampagne in samenwerking met de autoriteiten daar. Van Boekel: "We laten zien dat wat de gevolgen zijn. Je wordt aangehouden, terug naar Albanië gestuurd en je mag dan twee jaar lang niet meer vrij door Europa reizen."</p>
<p>Om de 'inklimmers' te ontmoedigen zijn controles zoals vandaag belangrijk, zegt Van Boekel. "Ze zoeken de makkelijkste weg om te komen waar ze willen komen. Met deze aanpak hebben we tenminste niet dezelfde problemen als in België."</p>
