---
layout: post
title: "NPO 1, 2 en 3 worden grotendeels reclamevrij, NPO 3 regiozender"
date: Wed, 05 Jun 2019 16:14:36 +0200
category: cultuur
externe_link: "https://nos.nl/l/2287751"
feature_image: "https://nos.nl/data/image/2019/06/05/554817/1008x567.jpg"
---

<p>Tot 20.00 uur worden NPO 1,2 en 3 reclamevrij. Online verdwijnt alle reclame bij de publieke omroep. Naar verluidt blijft op de radio alles bij het oude. Bij de verdeling van het geld wordt het aantal leden van een omroep minder leidend. Dat betekent dat kleine omroepen erop vooruitgaan, ten koste van de grote omroepen.</p>
<p>Haagse bronnen melden dat de coalitiepartijen het eens zijn geworden over de toekomst van de publieke omroep.</p>
<p>Omroepen hoeven voortaan nog maar 50.000 leden te hebben. Nu is dat nog drie keer zo veel. Ondanks die verlaagde drempel zou omroep Powned dan verdwijnen. Human en WNL zitten wel boven de grens.</p>
<h2>NPO 3 regionaal</h2>
<p>Televisiezender NPO 3 gaat ingrijpend veranderen. Nu richt die zender zich nog vooral op jongeren. In de nieuwe opzet verdwijnen programma's van de landelijke publieke omroep grotendeels van het derde net. In plaats daarvan gaan regionale zenders die zendtijd invullen. Er blijft wel ruimte voor vernieuwende programma-concepten van de landelijke omroep.</p>
<p>De twee zendgemachtigden zonder leden, de NOS en de NTR, moeten veel nauwer gaan samenwerken. In 1995 werd de NOS juist gesplitst en ontstond de NPS, de voorloper van de NTR.</p>
<p>Het schrappen van de reclame kost in totaal 60 miljoen euro aan inkomsten per jaar. Daarvan wordt 40 miljoen euro gecompenseerd door het Rijk. De overige 20 miljoen euro moet de NPO opbrengen door te bezuinigen of meer geld te vragen aan de leden of de kabelmaatschappijen die de programma's doorgeven.</p>
<p>Minister Slob (Media) werkt nog aan een brief aan de Tweede Kamer, zo laat zijn woordvoerder weten. Het is nog onduidelijk wanneer deze brief wordt verstuurd.</p>
