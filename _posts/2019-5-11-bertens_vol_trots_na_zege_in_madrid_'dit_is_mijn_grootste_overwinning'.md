---
layout: post
title: "Bertens vol trots na zege in Madrid: 'Dit is mijn grootste overwinning'"
date: Sat, 11 May 2019 23:50:18 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/vk3REVwtjoQ/2284183"
feature_image: "https://nos.nl/data/image/2019/05/11/549269/1008x567.jpg"
---

<p>Het was zaterdag in meerdere opzichten een historische dag voor Kiki Bertens. De overwinning op Simona Halep in de finale van het WTA-toernooi van Madrid bezorgde haar de hoogste ranking ooit; vanaf maandag is ze de nummer vier van de wereldranglijst.</p>
<p>Een ongeëvenaarde prestatie voor een Nederlandse tennisster. Daarnaast won ze niet eerder zo'n prestigieus toernooi. "Dit is zeker mijn grootste overwinning. Natuurlijk ben je daar superblij mee", zei Bertens opgetogen. </p>
<p>"Ook bereik ik mijn hoogste ranking ooit. Daar ligt de uitdaging op dit moment, om zo hoog mogelijk op de wereldranglijst te komen. Het is wel heel bijzonder en bizar eigenlijk. Dat moet nog wel even binnenkomen."</p>
<p>De tennisster kon terugkijken op een uitstekend toernooi. Ze won in een eerder stadium al van grandslamkampioenen als Petra Kvitová en Sloane Stephens en verloor bovendien de hele week geen set.</p>
<p>"Ik ben heel erg blij en trots op hoe ik deze week gespeeld heb. Dat je geen set verliest in zo'n groot toernooi, is iets bijzonders."</p>
<p>Het gravelseizoen gaat volgende week door met het toernooi van Rome. Bertens moet dus snel weer aan de bak, maar gaat haar overwinning wel vieren.</p>
<p>"Dat gaat vanavond zeker even gebeuren. Daarna vertrekken we naar Rome. Daar gaan we kijken hoe ik er fysiek aan toe ben. Op dit moment voel ik me goed, dus hopelijk kunnen we Rome gewoon spelen", aldus Bertens.</p>
<p>Daar kan Bertens zelfs nog wat hoger op de ranglijst klimmen, aangezien ze op dat toernooi weinig punten heeft te verdedigen.</p>
<p>Over twee weken begint Bertens als een van de favorieten aan het toernooi van Roland Garros. Met de zege in Madrid heeft ze die status nog eens onderstreept.</p>
<p>"Dit geeft zeker een boost, dit geeft heel veel vertrouwen. Ik heb er veel zin in om daar weer te gaan spelen. Hopelijk wordt dat een heel mooi toernooi."</p><img src="http://feeds.feedburner.com/~r/nossporttennis/~4/vk3REVwtjoQ" height="1" width="1" alt=""/>
