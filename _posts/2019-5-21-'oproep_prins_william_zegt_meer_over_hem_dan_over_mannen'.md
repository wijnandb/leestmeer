---
layout: post
title: "'Oproep Prins William zegt meer over hem dan over mannen'"
date: Tue, 21 May 2019 03:21:50 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/6TFQdFnwQQQ/2285604"
feature_image: "https://nos.nl/data/image/2019/04/06/541857/1008x567.jpg"
---

<p>Mannen moeten openlijker praten over hun emoties en ze zouden zich kwetsbaarder moeten opstellen, meent prins William. Maar volgens psychiater en filosoof Damiaan Denys gebeurt dat vaak al en zegt de oproep meer over de prins zelf dan over mannen in het algemeen. </p>
<p>Denys, verbonden aan de Universiteit van Amsterdam, zegt in het radioprogramma Met het Oog op Morgen dat mannen net zo vaak emoties delen als vrouwen. Dat gebeurt volgens hem in 80 procent van de gevallen. "Het is alleen zo dat vrouwen het aan meer mensen vertellen. Mannen lijken emoties alleen met hun partner te delen, vrouwen doen dat met hun partner maar ook met familieleden en beste vriendinnen, is uit onderzoek gebleken."</p>
<p>Denys erkent dat het vaak goed is om dingen te delen, maar plaatst ook een kanttekening. "Het is in deze samenleving wel een enorme sport geworden. Delen gebeurt nu op zo'n grote schaal dat het bijna irritatie oproept." Ook wijst hij op onderzoek bij mensen met posttraumatische stressstoornissen. In het verleden werd geadviseerd erover te praten, zegt Denys, maar nu is dat volgens hem achterhaald. "Nu gaat het erom afgeleid te worden, bijvoorbeeld met computergames."</p>
<p>Hij ziet ook bij BN'ers de neiging om alles te delen in de media. "Ik vind dat we daar de grens van absurditeit in hebben bereikt." Er kleeft volgens Denys "iets van narcisme" aan. "Het voelt een beetje makkelijk. Ik vind dat het echte lijden een zekere authenticiteit heeft, en dat doe je in besloten kring, in een zekere vorm van intimiteit. Echt lijden moet klein gehouden worden, daar past bescheidenheid bij."</p>
<p>De neiging om zaken te delen heeft volgens de pyschiater/filosoof te maken met de tendens om erkenning te krijgen. "Er lijkt in de individuele maatschappij nog altijd behoefte te zijn om erkend te worden door de ander. We erkennen ons niet meer door macht en prestige maar door het lijden."</p>
<p>Denys ziet een "slachtoffercultuur waarin je openlijk meedeelt dat je ook angstig bent, depressief bent geweest, ziek, dat je gaat sterven". Dat krijgt volgens hem veel meer positieve aandacht dan vroeger. Daardoor word je gezien. "Het is een van de weinige methoden die we nog hebben om ons erkend te worden."</p>
<p>Of dat delen gezonder maakt is nog maar de vraag. "Het lijkt er niet op. We zijn mentaal ongezonder. Er is een toename aan psychische stoornissen." Denys wijst op een toename van stress, burn-outs en eenzaamheid.</p>
<p>Prins Williams oproep zegt volgens Denys dus meer over hem dan over mannen. "Hij is opgegroeid in een heel aparte omgeving. In Groot-BrittanniÃ« hebben ze al een heel bijzondere relatie met emoties, daarnaast is hij lid van het koningshuis, hij heeft zijn moeder verloren, en lijkt in een wat stijve omgeving te zitten."</p>
<p>"Ik kan me dan ook niet van de indruk ontdoen dat William hier iets over zichzelf zegt, over zijn onvermogen in zijn kleine omgeving, om iets te kunnen delen. Blijkbaar waren er in zijn omgeving heel weinig mensen bereid naar hem te luisteren."</p><img src="http://feeds.feedburner.com/~r/nosnieuwskoningshuis/~4/6TFQdFnwQQQ" height="1" width="1" alt=""/>
