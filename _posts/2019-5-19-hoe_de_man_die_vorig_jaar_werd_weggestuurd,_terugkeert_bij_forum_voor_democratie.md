---
layout: post
title: "Hoe de man die vorig jaar werd weggestuurd, terugkeert bij Forum voor Democratie"
date: Sun, 19 May 2019 19:23:04 +0200
category: nieuws
externe_link: "https://nos.nl/l/2285442"
feature_image: "https://nos.nl/data/image/2019/05/19/551220/1008x567.jpg"
---

<p>Terwijl Thierry Baudet deze week een duel aanvaardt met premier Rutte, speelt er achter de schermen bij Forum voor Democratie een hele hoop. Na het vertrek van medeoprichter van Forum voor Democratie Henk Otten, keert een opmerkelijk figuur terug: oud-VVD-senator Robert de Haze Winkelman. Een partijprominent die vorig jaar nog de partij werd uitgezet.</p>
<h2>Terugkeer</h2>
<p>De Haze Winkelman en zijn vrouw werden beschuldigd van een coup, ze zouden 'door dreigementen en kwaadsprekerij' geprobeerd hebben 'de uitbouw van de partij actief tegen te werken'. Zo werd gezegd in een verklaring van Forum voor Democratie. </p>
<p>De Haze Winkelman zegt nu terug te keren omdat er 'een ander klimaat is bij FVD'. Volgens De Haze Winkelman is het bestuur uitgebreid met een aantal adviseurs en zullen er in de provincies 'provinciale teams' komen, die ook met de Statenleden contact gaan houden.</p>
<p>"Dus die uitbouw van de partij kan nu echt gaan beginnen, daar ben ik altijd voor geweest. Dat is toen ik eruit ging gestaakt en we gaan die draai weer maken", aldus De Haze Winkelman.</p>
<p>Toch blijft het een opmerkelijke zet van De Haze Winkelman, maar hij geeft aan dat er geen sprake is van wraakgevoelens of van een vertrouwensbreuk: "Ik heb een heel goed gesprek gehad met Thierry, we zijn daar gewoon uitgekomen en ik heb dat als heel positief ervaren."</p>
<h2>Richtingenstrijd</h2>
<p>Volgens kamp Baudet is er geen sprake van een richtingenstrijd. Terwijl we van anderen uit de partij juist het tegendeel horen, aldus politiek duider van Nieuwsuur Arjan Noorlander. Wat zeker is, is dat er veranderingen plaatsvinden in de partij. Terwijl Otten op een zijspoor wordt gezet, mogen De Haze Winkelman en zijn vrouw achter de schermen weer een belangrijke rol spelen in de partij.</p>
<p>De Haze Winkelman zegt dat er geen sprake is van een richtingenstrijd: "Ik zie dat heel anders. Ik denk dat er in het bestuur problemen waren vanwege het vertrouwen dat bestuurders in elkaar moeten hebben, dat is op een gegeven moment geschaad en daar is die richtingenstrijd helemaal niet relevant in geweest."</p>
<h2>Zuivering</h2>
<p>Geen richtingenstrijd dus, aldus De Haze Winkelman. Ondertussen is afgelopen week wel weer iemand uit de partij gezet: Robert Baljeu. Hij werkte twee jaar lang voor Forum voor Democratie, en is nu uit de Statenfractie in Noord-Holland gezet. Baljeu spreekt in een interview met de Volkskrant van een 'zuivering'. </p>
<p>Volgens De Haze Winkelman is dat een 'krankzinnige' veronderstelling. "Er is met hem een arbeidsconflict, hij was in dienst van de partij. En de partij heeft zijn contract beÃ«indigd. Daar zitten wat open eindjes aan naar ik heb begrepen en daar gaat het om. Er is geen kwestie van een zuivering of wat dan ook."</p>
<h2>Rechtse koers</h2>
<p>Ondertussen zijn er zorgen over de toon van Baudet. Otten zei het in een interview met NRC en Baljeu zei het in het stuk in de Volkskrant: Baudet flirt met alt-right.</p>
<p>Daar is De Haze Winkelman het niet mee eens. "Ja, dat kan je wel allemaal makkelijk zeggen, maar als Baudet duiding aan eigen woorden geeft, die daar niks mee te maken hebben, moet je hem gewoon geloven."</p>
<p>Toch denkt De Haze Winkelman dat het niet verstandig is als de partij verder naar rechts opschuift. "De koers is daar helemaal niet op gericht, er zijn veel meer kiezers in het midden dan aan de uiterst rechterkant. We kunnen ons veel beter richten op de VVD-kiezers die erg ongerust zijn. Die wel enig vertrouwen in Mark Rutte hebben, maar die toch aarzelen of ze niet naar Forum voor Democratie moeten overstappen. Dat is een veel betere tactiek dan op uiterst rechts proberen zetels te krijgen."</p>
