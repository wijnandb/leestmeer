---
layout: post
title: "In Parijs is Koolhof nog 'allemansvriend', maar na Wimbledon niet meer"
date: Wed, 29 May 2019 06:40:33 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/b61-FmPubpA/2286775"
feature_image: "https://nos.nl/data/image/2019/05/29/553311/1008x567.jpg"
---

<p>"Een rapportcijfer voor dit jaar? Ik denk een 9. Net geen 10, daarvoor heb ik te veel finales verloren." Aan het woord is Wesley Koolhof. De tennisser is in 2019 gestegen naar de 25ste plaats op de wereldranglijst van het dubbelspel.</p>
<p>Op Roland Garros bereikte hij gisteren de tweede ronde. Niks bijzonders voor hem dit jaar na een titel in Brisbane, finales in Miami, Monte Carlo en Boedapest en een halve finale in Madrid. Dat deed hij met drie verschillende partners: Marcus Daniell, Stefanos Tsitsipas en Robin Haase.</p>
<h2>Allemansvriend</h2>
<p>Is Koolhof zo'n allemansvriend? "Mensen te vriend houden, dat is altijd goed, haha... Nee, het liefst speel ik natuurlijk met een vaste partner. Ook met het oog op de ATP Finals (het officieuze WK voor de beste acht koppels van het jaar)."</p>
<p>Daarom gooit hij na Wimbledon het roer om. "Dan ga ik vast met Haase spelen, dat ligt zo goed als vast. Er is een klik tussen ons."</p>
<p>Een vast en ingespeeld duo als Koolhof en Haase biedt perspectief voor Nederland in de Davis Cup, maar eventueel ook in 2020 op de Olympische Spelen in Tokio. "Dat is nog zo ver weg. Maar als ik deze ranking kan behouden, zou ik er zeker naartoe gaan", aldus Koolhof.</p>
<h2>Overlijden van vader Jurrie</h2>
<p>Opmerkelijk is dat de opmars van Koolhof komt na het overlijden van zijn vader, oud-voetbalinternational Jurrie Koolhof, in januari. "Dat is lastig, ik had graag gezien dat hij dit nog allemaal had meegemaakt", laat hij weten.</p>
<p>"Het is zwaar geweest, cru dat ik nu top-25 sta. Maar dat is het leven, dat gaat door. Hij zorgt in ieder geval goed voor me van boven", besluit hij met een knikje omhoog.</p><img src="http://feeds.feedburner.com/~r/nossporttennis/~4/b61-FmPubpA" height="1" width="1" alt=""/>
