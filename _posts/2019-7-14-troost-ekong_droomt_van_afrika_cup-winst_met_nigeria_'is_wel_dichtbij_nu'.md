---
layout: post
title: "Troost-Ekong droomt van Afrika Cup-winst met Nigeria: 'Is wel dichtbij nu'"
date: Sun, 14 Jul 2019 11:19:59 +0200
categories: 
- sport 
- voetbal 
externe_link: "https://nos.nl/l/2293425"
feature_image: "https://nos.nl/data/image/2019/07/14/563385/1008x567.jpg"
---

<p>Als Nigeria dit jaar voor het eerst sinds 2013 de Afrika Cup wint, dan verdient William Troost-Ekong een extra stukje van de taart. In de kwartfinales hielp de verdediger Nigeria met zijn knie namelijk langs Zuid-Afrika. Geen goal die vaak herhaald zal worden om zijn schoonheid, maar wel een die o zo belangrijk was.</p>
<p>"Grappig ook hoe ze hier altijd mijn naam verkeerd uitspreken", valt hem op als zijn winnende goal in de kwartfinale tegen Zuid-Afrika (2-1) weer eens voorbijkomt. Vanuit alle hoeken en standen heeft hij inmiddels wel teruggezien hoe hij uit een corner scoorde. "Een prachtig moment, ook voor mezelf."</p>
<p>In Caïro neemt de Haarlemmer het vanavond met zijn land in de halve finale op tegen het Algerije van Riyad Mahrez, een van de sterren van Manchester City.</p>
<p>Troost-Ekong, kind van een Nigeriaanse vader en een Nederlandse moeder, werd opgeleid bij Tottenham Hotspur en kende vervolgens bij FC Groningen en FC Dordrecht een betrekkelijk anoniem bestaan als prof in de eredivisie.</p>
<p>Inmiddels is hij na een reis door Europa op 25-jarige leeftijd een vaste waarde bij Udinese in de Italiaanse Serie A, zoals hij ook een vaste waarde was bij Nigeria op het WK in Rusland en nu ook bij de Afrika Cup.</p>
<p>"Met Nigeria zijn we in Afrika ook één van de grootmachten. Maar ik denk dat het een heel zware wedstrijd wordt tegen Algerije", vreest hij. "Een sterk elftal, dat misschien wel het beste voetbal heeft laten zien dit toernooi. Maar we weten wat we kunnen."</p>
<p>Nigeria heeft in het verleden met Clemens Westerhof, Jo Bonfrère en Thijs Libregts een aantal Nederlandse bondscoaches gehad. Met Ajacieden Nwankwo Kanu, Finidi George, Sunday Oliseh en Tijani Babangida beleefde Nigeria in de jaren negentig een glorietijd. En nog steeds zijn er volgens Troost-Ekong invloeden uit zijn geboorteland merkbaar.</p>
<p>"We hebben echt een internationale groep. Mijn partner centraal achterin is Kenneth Omeruo die bij ADO heeft gespeeld. En onze aanvoerder is Ahmed Musa, die bij VVV heeft gespeeld. We hebben altijd wel een speciale band met Nederland gehad."</p>
<p>Troost-Ekong moet tot vanavond 21.00 uur geduld hebben alvorens hij aan de bak mag, maar vanwege de warmte neemt hij het lange wachten voor lief. "Gezien de temperatuur is het beter dat je in de avond speelt. Het was hier zaterdag overdag 36 graden, de dag ervoor zelfs 40."</p>
<p>Nigeria mag dan een rijke historie hebben, op voorhand gold de ploeg niet als favoriet voor de Afrikaanse titel. Maar Mohamed Salah (Egypte), Hakim Ziyech (Marokko), Wilfried Zaha (Ivoorkust) en ook Clarence Seedorf (Kameroen); ze zijn allemaal al naar huis.</p>
<p>"Ik droom er stiekem wel van om die beker te winnen, het is wel dichtbij nu", besluit de verdediger. Het zou volgens hem wel in de lijn passen van het toernooi, waarop gastland Egypte en het sterk geachte Marokko al vroeg sneuvelden. "Laten we hopen dat wij de volgende verrassing zijn."</p>
