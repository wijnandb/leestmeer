---
layout: post
title: "Migrantenschip Sea-Watch pikt weer migranten op voor Libische kust"
date: Wed, 15 May 2019 18:42:54 +0200
category: nieuws
externe_link: "https://nos.nl/l/2284797"
feature_image: "https://nos.nl/data/image/2019/05/15/550163/1008x567.jpg"
---

<p>Hulporganisatie Sea-Watch heeft voor het eerst in ruim een maand weer mensen gered op de Middellandse Zee. 65 mensen werden opgepikt van rubberboten die dreven voor de Libische kust. De personen vertonen volgens Sea-Watch tekenen van uitputting, uitdroging en zeeziekte.</p>
<p>De organisatie kon de afgelopen weken geen migranten ophalen, omdat het reddingsschip niet mocht uitvaren.</p>
<h2>Strengere eisen</h2>
<p>Het schip van Sea-Watch, de Sea-Watch 3, vaart onder Nederlandse vlag. Begin april voerde de Nederlandse overheid plotseling strengere veiligheidseisen in voor migrantenschepen. De Sea-Watch 3 voldeed niet aan die eisen. Daardoor mocht het schip niet meer de zee op.</p>
<p>Sea-Watch stapte naar de rechter en vorige week bepaalde de rechtbank in Den Haag dat minister Van Nieuwenhuizen de regeling pas vanaf 15 augustus mag toepassen. Daardoor mocht de Sea-Watch 3 weer uitvaren, ook al verzocht de minister Sea-Watch nog dat niet te doen.</p>
<h2>Hard nodig</h2>
<p>Zaterdag verliet het schip de haven van Marseille. Volgens Sea-Watch is de aanwezigheid van de boot in de wateren voor LibiÃ« hard nodig vanwege het toegenomen geweld in het Noord-Afrikaanse land. Diverse groepen strijden er om de macht.</p>
<p>In een persbericht benadrukt Sea-Watch dat de Sea-Watch 3 momenteel het enige migrantenschip is voor de Libische kust. De organisatie laat weten dat in het gebied het afgelopen weekeinde, toen er geen enkel reddingsschip aanwezig was, 70 mensen zijn verdronken.</p>
