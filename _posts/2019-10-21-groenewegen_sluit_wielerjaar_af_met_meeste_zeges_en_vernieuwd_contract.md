---
layout: post
title: "Groenewegen sluit wielerjaar af met meeste zeges en vernieuwd contract"
date: Mon, 21 Oct 2019 16:45:34 +0200
categories: 
- sport 
- wielrennen 
externe_link: "https://nos.nl/l/2307113"
feature_image: "https://nos.nl/data/image/2019/10/21/586526/1008x567.jpg"
aantal: 278
unieke: 172
bron: "NOS"
---

<p>De Nederlandse wielerploeg Jumbo-Visma kan nog vier seizoenen rekenen op de renner die dit jaar de meeste zeges boekte. Dylan Groenewegen kwam dit jaar vijftien keer juichend over de streep en is niet meer in te halen op de ranglijst.</p>
<p>Dat Groenewegen zijn contract - dat tot eind 2020 liep - zou openbreken tot eind 2023 was al bekend. Het nieuws kwam tijdens de afgelopen Tour de France naar buiten. "Ik heb het heel erg naar mijn zin bij de ploeg, ik heb hier eigenlijk alles wat ik nodig heb", zei de renner in juli op de eerste rustdag in de Tour.</p>
<p>De ploeg en de renner hadden toen alleen nog een mondelinge overeenkomst. Nu heeft Groenewegen officieel zijn handtekening gezet.</p>
<p>Jumbo-Visma deelde het nieuws met een ludieke video op Twitter:</p>
<h2>Vijftien ritzeges</h2>
<p>Groenewegen maakte eind 2015 de overstap van Roompot naar Jumbo-Visma, waar hij uitgroeide tot een van de beste sprinters ter wereld. Groenewegen won in totaal vier Touretappes.</p>
<p>Dit seizoen was hij een keer de snelste in de Ronde van Frankrijk en daarnaast boekte hij dit jaar ook zeges in onder andere Parijs-Nice (2) en de Ronde van Groot-BrittanniÃ« (3).</p>
<p>Omdat het wielerseizoen op zijn einde loopt, is de Amsterdamse sprinter niet meer in te halen door collega-sprinter Sam Bennett en ploeggenoot Primoz Roglic, die beiden 13 keer een etappe wisten te winnen.</p>
<h2>Succesvol jaar</h2>
<p>Voor Jumbo-Visma was 2019 een zeer succesvol jaar. Zondag boekte Jos van Emden de 52ste zege van het seizoen en de ploeg wist met Primoz Roglic de Ronde van Spanje te winnen. Alleen Deceuninck-QuickStep boekte dit jaar meer zeges (67).</p>
<p>Volgend jaar komt Tom Dumoulin de Nederlandse formatie ook nog versterken.</p>
