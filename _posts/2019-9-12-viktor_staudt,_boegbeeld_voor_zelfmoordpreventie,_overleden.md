---
layout: post
title: "Viktor Staudt, boegbeeld voor zelfmoordpreventie, overleden"
date: Thu, 12 Sep 2019 18:48:51 +0200
category: nieuws
externe_link: "https://nos.nl/l/2301435"
feature_image: "https://nos.nl/data/image/2019/09/12/576795/1008x567.jpg"
aantal: 408
unieke: 256
bron: "NOS"
---

<p>Schrijver, spreker en voorvechter van zelfmoordpreventie Viktor Staudt is afgelopen weekend overleden door zelfdoding. Over de omstandigheden van de zelfdoding is niets bekend. Hij werd 50 jaar.</p>
<p>"Het was een persoon die mensen heel veel hoop gaf", zegt een woordvoerder van 113 Zelfmoordpreventie. "Zijn overlijden is heel tragisch. En het is begrijpelijk dat mensen die in hem een inspiratiebron zagen, hierdoor geraakt zijn. Wie het hier moeilijk mee heeft, kan altijd contact met ons opnemen."</p>
<p>Staudt, die opgroeide in Brabant en onder meer in Duitsland, Zwitserland en Italië woonde, kwam regelmatig in de media om over zelfmoordpreventie te spreken. Zo vertelde hij in De Wereld Draait Door en RTL Late Night over de zelfmoordpoging die hij eind jaren 90 ondernam en hoe hij daarna zijn leven weer oppakte.</p>
<p>"Je komt op een punt dat je denkt: 'de problemen die ik heb, die raak ik niet meer kwijt. Ik kan daar geen oplossing voor vinden.' Door een depressie ben je niet in staat om te zien dat je een einde wil maken aan de problemen, en niet zozeer een einde aan je leven. Je kunt het onderscheid niet meer maken", vertelde hij presentator Humberto Tan.</p>
<p>Na de mislukte zelfmoordpoging, waarbij hij zijn benen verloor, besloot Staudt dat hij lotgenoten wilde helpen om voor het leven te kiezen. Hij verruilde zijn werk bij een luchtvaartmaatschappij voor een bestaan als ervaringsdeskundige. Online gaf hij vaak advies aan mensen die lijden aan depressies en suïcidale gedachten. Zijn visie tekende hij op in een boek dat in 2012 verscheen: Het verhaal van mijn zelfmoord. Hoe ik mijn angsten en depressies overwon.</p>
<p>Over het leven in een rolstoel schreef Staudt in 2014 een tweede boek, waarin hij vertelt welke praktische moeilijkheden en soms hilarische situaties hij als rolstoelrijder tegenkomt. Toch liet Staudt zich door niets tegenhouden: hij reisde nog steeds veel en maakte zelfs een parachutesprong.</p>
<p>Psychiater Bram Bakker, die het voorwoord schreef van Staudts eerste boek, is geschrokken van het overlijden. "Het was een man met een missie. Hij zou zichzelf dit einde niet gegund hebben."</p>
<p>Bakker omschrijft Staudt als slim en gepassioneerd. "Hij was eloquent, een makkelijke prater, al waren we het lang niet altijd met elkaar eens. Hij was keurig - kwam uit een goed gezin - en hield erg van muziek. Maar hij had geen gemiddelde levensloop, als ik het zo mag zeggen. Ook de laatste jaren woonde hij in verschillende landen. De rust en stabiliteit ontbraken in zijn leven."</p>
