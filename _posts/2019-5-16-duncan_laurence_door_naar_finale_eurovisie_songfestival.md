---
layout: post
title: "Duncan Laurence door naar finale Eurovisie Songfestival"
date: Thu, 16 May 2019 23:07:14 +0200
category: nieuws
externe_link: "https://nos.nl/l/2285042"
feature_image: "https://nos.nl/data/image/2019/05/16/550557/1008x567.jpg"
---

<p>Duncan Laurence is door naar de finale van het Eurovisie Songfestival in Tel Aviv, komende zaterdag. Hij trad als zestiende op en hoorde als tweede dat hij door is naar de finale.</p>
<p>"Ik voel me hartstikke goed. Ik ben heel blij. Het was heel spannend, want je weet het nooit bij het Songfestival", reageerde de zanger na afloop tegen de NOS. "Ik was superzenuwachtig en ik ben echt heel blij dat we door zijn."</p>
<p>Het optreden gisteravond verliep goed. Ook de veelbesproken 'lichtbol', waarmee tijdens de repetities nog problemen waren, kwam zonder problemen uit het decor.</p>
<p>"Het ging een beetje onwennig in het begin, maar daarna was het helemaal raak", oordeelde commentator Jan Smit. "Ook mooi dat hij laat zien waar het ook om kan gaan", vulde Cornald Maas aan. "De emotie in de muziek die raakt."</p>
<p>Bekijk het optreden terug:</p>
<p>Dat Laurence door zou gaan naar de finale was al verwacht: bij de wedkantoren scoort hij steevast hoog. En ook kenners waren lovend over zijn nummer Arcade. </p>
<p>Gevraagd naar zijn positie als favoriet, zei hij: "Het is een gevoel dat je niet kunt omschrijven. Ik zeg telkens dat het een groot compliment is als mensen je graag zien winnen."</p>
<p>Duncan dankte ook iedereen die op hem gestemd heeft:</p>
<p>Ook andere favorieten als Zweden, Rusland en Zwitserland zijn door naar de finale, net als Noord-Macedonië, Albanië, Azerbeidzjan, Denemarken, Noorwegen en Malta. De tien finalisten werden in willekeurige volgorde opgenoemd. Door loting werd gisteravond duidelijk dat Laurence zaterdag in de eerste helft van de show optreedt.</p>
<p>De uitslag van de halve finale is gebaseerd op 50 procent jury-oordeel en 50 procent televoting. De vakjury bekeek zijn optreden gisteren al. Op welke plek Laurence eindigde, wordt pas na de finale bekendgemaakt, om het stemproces niet te beïnvloeden.</p>
<p>De overwinning vieren zat er volgens Laurence gisteravond nog niet in. "Ik denk dat ik lekker mijn bed in duik, want ik ben hartstikke moe. Lekker slapen en morgen repeteren."</p>
