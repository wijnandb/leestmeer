---
layout: post
title: "Gemengd beeld op Wall Street"
date: Mon, 29 Jul 2019 19:35:29 +0200
categories: 
- financieel 
- koersen 
externe_link: "https://www.telegraaf.nl/financieel/1451141574/gemengd-beeld-op-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5b3717f0-b227-11e9-b798-02d2fb1aa1d7.jpg"
---

<p class="intro">De aandelenbeurzen in New York lieten maandag een wisselend beeld zien. Beleggers op Wall Street bleven wat terughoudend in aanloop naar het rentebesluit door de Federal Reserve op woensdag. Op de financiële markten wordt rekening gehouden met een renteverlaging door de Amerikaanse koepel van centrale banken. Verder is het uitkijken naar het belangrijke banenrapport van de Amerikaanse overheid op vrijdag en komen er deze week cijfers van onder meer Apple.</p> <p>De Dow-Jonesindex noteerde in de tussentijdse handel 0,3 procent hoger op 27.263 punten. De breed samengestelde S&amp;P 500 zakte 0,1 procent tot 3022 punten en de technologiegraadmeter Nasdaq daalde 0,5 procent tot 8285 punten.</p><p>De Fed begint dinsdag aan zijn tweedaagse beleidsvergadering. Het zou de eerste renteverlaging in de Verenigde Staten in meer dan tien jaar worden, om zo de groei van de Amerikaanse economie te stimuleren.</p><p>Farmaciesector</p><p>Daarnaast was er aandacht voor de handelsoorlog tussen China en de VS. Deze week reist een Amerikaanse delegatie met minister van Financiën Steven Mnuchin af naar China. President Donald Trump zei vrijdag dat een handelsdeal nog wel even kan gaan duren.</p><p>De belangstelling van beleggers ging ook uit naar de farmaciesector. Zo maakte Pfizer bekend dat het branchegenoot Mylan overneemt. Pfizer zal de activiteiten van Mylan inpassen bij zijn dochter Upjohn. De overname wordt volledig met aandelen gefinancierd waarbij de aandeelhouders van Mylan 43 procent van het gecombineerde bedrijf in handen krijgen. De nieuwe onderneming is goed voor een jaaromzet van 19 miljard à 20 miljard dollar. Pfizer verloor 2 procent, maar Mylan sprong ruim 13 procent omhoog.</p><p>Cash en aandelen</p><p>Farmaciebedrijf Exact Sciences (min 7,3 procent) maakte op zijn beurt bekend dat het Genomic Health (plus 4 procent) overneemt. Met die deal is een bedrag van 2,8 miljard dollar gemoeid in cash en aandelen. Door de overname voegt Exact bepaalde testen voor borst- en prostaatkanker toe aan zijn bestaande portfolio.</p><p>De euro was 1,1140 dollar waard tegen 1,1138 dollar bij het slot van de handel in Europa. Een vat Amerikaanse olie werd 1 procent duurder op 56,72 dollar. Brentolie klom 0,3 procent tot 63,64 dollar per vat.</p>
