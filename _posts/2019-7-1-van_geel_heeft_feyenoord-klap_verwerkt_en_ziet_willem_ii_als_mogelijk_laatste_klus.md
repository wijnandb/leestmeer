---
layout: post
title: "Van Geel heeft Feyenoord-klap verwerkt en ziet Willem II als mogelijk laatste klus"
date: Mon, 01 Jul 2019 21:17:17 +0200
category: sport
externe_link: "https://nos.nl/l/2291536"
feature_image: "https://nos.nl/data/image/2019/07/01/560483/1008x567.jpg"
---

<p>Als 16-jarige jongen kwam Martin van Geel op zijn fiets binnen bij Willem II. Hij sloot er later zijn actieve carri√®re af, werd er technisch directeur en nu is Van Geel terug in Tilburg als algemeen directeur. Louis van Gaal zou zeggen: "de cirkel is rond".</p>
<p>"Ja, zo voelt het wel", lacht de 58-jarige Van Geel. "En het zou zomaar kunnen dat het mijn laatste baan is", zegt hij desgevraagd. "Mijn intentie is in ieder geval om hier een heel aantal jaren te blijven. Om deze club samen met Joris Mathijsen (technisch directeur, red.) te runnen is een fantastisch mooie stap."</p>
<h2>Willem II wil blijven verrassen</h2>
<p>Onder leiding van Adrie Koster verraste Willem II vorig seizoen met het bereiken van de bekerfinale (4-0 verlies tegen Ajax) en met een tiende plaats in de eredivisie. De Tilburgers speelden bovendien aantrekkelijk voetbal en die lijn hoopt Van Geel door te kunnen trekken.</p>
<p>"Als je een goed team kunt vormen, met de juiste mensen op de juiste plaats, kun je absoluut boven verwachting presteren. Er is elk seizoen een club die verrast, dat moet ook ons streven zijn. Maar wil je structureel stappen maken, dan moeten we met het stadion en de faciliteiten aan de slag. Er is een achterban en potentie bij Willem II, daar moeten we gebruik van maken. Dan kun je verrassen."</p>
<h2>Kritiek bij Feyenoord</h2>
<p>Van Geel werkte de afgelopen acht jaar als technisch directeur bij Feyenoord. Hij vierde er successen, maar was het afgelopen jaar ook mikpunt van kritiek. Zijn vertrek uit Rotterdam ging dan ook gepaard met gemengde gevoelens.</p>
<p>"Ik heb het wel even moeten verwerken. Het was een hartstikke mooie periode, die koester ik. Ik heb mijn best gedaan, altijd met de intentie voor Feyenoord. Ik heb me nooit op de schouders laten hijsen en de mensen hebben me ook nooit in de put gezien. En onder de streep mag iedereen oordelen."</p>
