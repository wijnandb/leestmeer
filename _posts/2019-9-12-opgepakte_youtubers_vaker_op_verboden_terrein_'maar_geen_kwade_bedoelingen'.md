---
layout: post
title: "Opgepakte youtubers vaker op verboden terrein: 'Maar geen kwade bedoelingen'"
date: Thu, 12 Sep 2019 12:35:41 +0200
category: nieuws
externe_link: "https://nos.nl/l/2301370"
feature_image: "https://nos.nl/data/image/2019/09/12/576736/1008x567.jpg"
aantal: 785
unieke: 430
bron: "NOS"
---

<p>De twee Nederlandse youtubers die bij Area 51 zijn opgepakt hadden "geen kwade bedoelingen". Ze zouden gewoon een kijkje willen nemen bij het mysterieuze militaire terrein in de Amerikaanse staat Nevada. Ze hadden niet door dat ze in overtreding waren.</p>
<p>Dat zegt Govert Sweep (21) tegen een Amerikaans tv-station. Op de site van het tv-station is te zien hoe hij vanuit de gevangenis videobelt met een journalist. Samen met vriend en mede-youtuber Ties Granzier (20) zit hij sinds dinsdag vast. "Dit hadden we nooit verwacht."</p>
<p>Sweep zegt dat hij de waarschuwingsborden voor de zwaarbeveiligde militaire basis langs de weg wel gezien had, maar niet met verkeerde bedoelingen doorreed. "We zagen ook veel andere mensen die kant op gaan. Achteraf gezien werkten die daar waarschijnlijk."</p>
<p>Wereldwijd is er veel interesse in Area 51. De CIA heeft decennialang volgehouden dat Area 51 fictie was. Totdat in 2013 documenten werden vrijgegeven waarin het bestaan van het militaire complex werd toegegeven. Volgens complotdenkers worden er op de locatie buitenaardse wezens en ufo's bewaard.</p>
<h2>Bestorming</h2>
<p>In juli kwam Area 51 groot in het nieuws, omdat 2 miljoen mensen via een Facebookevenement aangaven dat ze het militaire terrein wilden bestormen. Dit lijkt vooralsnog op een uit de hand gelopen internetgrap, maar zorgde voor veel publiciteit. De geplande datum voor dit evenement is 20 september. Het is na bemoeienis van onder andere de FBI onduidelijk in hoeverre het doorgaat.</p>
<p>"Ik hoorde van die geplande bestorming. Daardoor raakte ik ge√Ønteresseerd", zegt Sweep. "Maar het was niet onze bedoeling om mee te doen. Onze terugvlucht staat een dag eerder gepland."</p>
<p>Volgens Sweep vertelde een vrouw van het Area 51 Alien Center, een bekende lokale winkel met 'aliensouvenirs', dat ze gewoon door konden rijden. "En voor ons YouTube-kanaal is het altijd leuk om leuk om populaire plaatsen te bezoeken." Uiteindelijk werden de twee gearresteerd toen ze vijf kilometer te ver doorgereden waren.</p>
<p>Uit de laatste posts op Instagram blijkt dat de twee geen geheim maakten van hun reis naar Area 51. "Toch wel altijd al een droom om hier te zijn. Nu door naar gekke opnames van gekke avontuurtjes en Area 51", schreef Granzier. Ook Sweep schreef dat de twee van de Grand Canyon naar Area 51 zouden trekken. De autorit tussen de twee plaatsen duurt zo'n vijf uur.</p>
<p>Voor Sweep is het niet ongewoon dat hij afreist naar een militair terrein, en dat ondanks de verbodsborden ook betreedt. Op zijn YouTube-kanaal (307.000 abonnees) staan meerdere van zulke video's. In de laatste vijf maanden verschenen er video's met titels als Ik ging illegaal in een militaire boot, Aangehouden door het leger (illegaal op actief militair terrein) en Met een bootje naar verlaten militaire basis op zee.</p>
<p>Dit soort video's scoren goed. Ook video's over Area 51 zullen het vermoedelijk goed doen. In een interview met De Gelderlander zei hij vorig jaar dat hij bewust naar plaatsen gaat waar hij niet mag komen. "Wat ik doe is illegaal, maar ik wil niet asociaal overkomen."</p>
<p>Naast de video's waarin hij vooral (verlaten) terreinen betreedt maakt hij ook andere video's over bijvoorbeeld bergbeklimmen, schansspringen en legde hij vast hoe hij zonder geld naar Rome reisde.</p>
<p>Ties Granzier heeft een groot YouTube-kanaal (735.000 abonnees) dat breder opgezet is. Hij begon als game-youtuber en speelt nu nog steeds wel eens spelletjes op zijn kanaal. In andere video's verbouwt hij een caravan, bouwt hij een boot van duct tape of vlogt hij zijn vakantie.</p>
<p>Ook staan er video's op zijn kanaal met video's als binnensluipen in waterpark wat in de zomer weer open gaat en met 2 youtubers in Bulgarije illegale dingen doen. De ouders van Granzier zijn na het succes van zijn kanaal ook op YouTube begonnen, met Kwartier Granzier (160.000 abonnees).</p>
<h2>Nog geen contact</h2>
<p>Zij kwamen er vanochtend via de media achter dat de youtubers vast zitten. "Er is geen contact geweest sindsdien", zei manager Thomas Scherpenzeel, die namens Granzier en Sweep spreekt, vanochtend. "Het is nu midden in de nacht in Amerika, dat maakt het lastig om dingen uit te zoeken en contacten te leggen. De ouders vinden het vanzelfsprekend verschrikkelijk en vervelend dat hun zoon vast zit." Inhoudelijk kan er nog niet gereageerd worden.</p>
<p>Wat voor straf de jongens wacht is nu onduidelijk. Voor het illegaal betreden van een militaire basis in de staat Nevada staat een maximale straf van zes maanden, een boete van 500 dollar of allebei.</p>
<p>Voor Sweep is nu nog veel onzeker. "Ze zeiden dat we vanochtend uit de gevangenis mochten, maar we zijn er nog steeds", zegt Sweep. "Ik weet niet wanneer we naar de rechtbank gaan." Maar hij blijft positief. "We willen nog naar Los Angeles en Route 66. Ik wil niet de rest van mijn vakantie in de gevangenis doorbrengen."</p>
