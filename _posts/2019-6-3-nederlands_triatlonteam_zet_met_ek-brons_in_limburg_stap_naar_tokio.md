---
layout: post
title: "Nederlands triatlonteam zet met EK-brons in Limburg stap naar Tokio"
date: Mon, 03 Jun 2019 06:05:41 +0200
category: sport
externe_link: "https://nos.nl/l/2287390"
feature_image: "https://nos.nl/data/image/2019/06/03/554291/1008x567.jpg"
---

<p>Het is 250 meter zwemmen, 6,5 kilometer fietsen en 1,5 kilometer hardlopen. En dan in estafettevorm. In Tokio krijgt het onderdeel mixed relay triatlon volgend jaar zijn première op het olympische programma en dat biedt perspectief voor Nederland, dat in deze tamelijk nieuwe discipline tot de top van Europa behoort.</p>
<p>Dat bleek dit weekend weer bij de EK in het Limburgse Weert, waar het met temperaturen van boven de dertig graden bloedheet was. "Het lijkt een beetje op het weer in Tokio, hè", reageert bondscoach Louis Delahaije gevat.</p>
<p>De mixed relay is bij het grote publiek nog redelijk onbekend, maar bestaat al sinds 2009. Sinds dat jaar is er ook ieder jaar een WK gehouden. In 2017 pakte Nederland daar een bronzen medaille, de beste prestatie tot nu toe.</p>
<p>Het team van Oranje bestaat uit twee vrouwen en twee mannen. De bekendste naam is Rachel Klamer. In 2012 (36ste) en in 2016 (10de) deed ze individueel mee aan de Olympische Spelen, maar in Limburg stond het teambelang even voorop.</p>
<p>Een triatlon is normaal gesproken de ultieme duursport. Ter herinnering: een originele triatlon bestaat uit 3,8 kilometer zwemmen, 180,2 kilometer wielrennen en 42,195 kilometer (een marathon dus) hardlopen.</p>
<p>De mixed relay verloopt dan ook een stuk sneller. "Sport verandert en je moet meegaan met de tijd", stelt boegbeeld Klamer. Volgens haar mag het allemaal wat televisiegenieker.</p>
<p>"Is een marathon leuk om te zien?", vraagt ze zichzelf af. "Ik ga niet tien uur lang televisie kijken om een wedstrijd te volgen. Dan ga ik in de tussentijd iets anders doen. Bij deze korte afstanden blijven mensen aan de buis gekluisterd."</p>
<p>Wil Nederland er op deze discipline bij zijn in Tokio, dan moet het in april bij de beste zeven landen ter wereld horen. Op dit moment staat Oranje zesde, precies binnen de norm dus. Een goed resultaat bij de EK in Weert was dan ook zeer welkom.</p>
<p>Mede dankzij Klamers sterke optreden mag Jorik van Egdom, de nummer vier van de Nederlandse estafetteformatie, als eerste te water. Bij de laatste wissel, waarbij hij de racefiets verwisselt voor de hardloopschoenen, verliest hij veel tijd.</p>
<p>Daardoor moet Oranje uiteindelijk Frankrijk en Duitsland voor laten gaan en genoegen nemen met de derde plaats. Kwalificatie voor Tokio is weer een stukje dichterbij gekomen.</p>
