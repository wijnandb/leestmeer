---
layout: post
title: "Federer versus Nadal: Wimbledon snakt elf jaar na spektakel naar nieuwe climax"
date: Fri, 12 Jul 2019 06:14:25 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/fvNbN__PbGc/2293099"
feature_image: "https://nos.nl/data/image/2019/07/12/562852/1008x567.jpg"
---

<p>De Wimbledon-finale tussen Roger Federer en Rafael Nadal uit 2008 wordt als een van de mooiste tennispartijen ooit beschouwd. Een wedstrijd met een hoog 'waar was jij toen?'-gehalte. Elf jaar later gaan de twee grootmeesters van het mondiale tennis op herhaling.</p>
<p>De halve finale op Wimbledon van vandaag wordt hun 40ste ontmoeting; van de voorgaande 39 won Nadal er 24. Het laatste duel was vorige maand op Roland Garros, toen Nadal zich op weg naar zijn twaalfde eindzege in Parijs in de halve finales in drie sets van Federer ontdeed.</p>
<p>Maar de laatste keer dat beide heren elkaar op het Londense gras troffen - het is raar maar waar - was die legendarische finale van elf jaar geleden. Nadal won de epische strijd na vier uur en 38 minuten in vijf sets: 6-4, 6-4, 6-7, 6-7, 9-7.</p>
<p>Sinds die mooie tennisdag is er heel veel gebeurd, in het tennis en daarbuiten, maar één ding is niet veranderd: Nadal en Federer behoren nog altijd tot de absolute wereldtop.</p>
<h2>Waarom zijn Federer en Nadal nog zo goed?</h2>
<p>Federer is inmiddels 37 jaar, Nadal 33. Hoe is het mogelijk dat de Zwitser en de Spanjaard nog altijd op dit niveau actief zijn? Oud-tennisser Jacco Eltingh, die zelf in 1995 tot de kwartfinales reikte op Wimbledon, weet het antwoord op die vraag.</p>
<p>"Ze hebben alles gewonnen wat er te winnen valt en zijn al op leeftijd, maar ze doen nog altijd hun huiswerk, in extreme mate. Ze weten natuurlijk ook steeds beter wat je moet doen; je wordt efficiënter naarmate je ouder wordt. Maar de hoeveelheid werk die zij verrichten, is bijzonder", vertelt Eltingh.</p>
<p>"Terwijl ze alles gewonnen hebben, nummer één van de wereld zijn geweest, een bankrekening hebben van hier tot Tokio. Ze hebben een privéleven, Federer heeft veel kinderen, ze hebben succesvolle bedrijven. Ze hebben zo veel redenen waardoor ze afgeleid zouden kunnen worden."</p>
<p>"Maar ze snappen als geen ander waardoor ze deze kansen krijgen. En ze zijn bereid om elke keer weer die investering in hun vak te doen", spreekt Eltingh vol bewondering over het duo.</p>
<p>"Dat laten ze zien in hun voorbereiding buiten het seizoen, op trainingsdagen tussen de wedstrijden door, tijdens de warming-up voor een wedstrijd, én op het moment dat ze op de baan staan. Ze laten hun tegenstander zelden of nooit voelen dat er kansen zijn. Elk punt dat ze spelen, spelen ze met de intentie die nodig is om het punt te winnen. Dat maakt ze tot de exceptionele mensen die ze zijn."</p>
<h2>Eltingh zet geld op Nadal</h2>
<p>Eltingh is fan, dat is duidelijk. "Ik ben altijd wel een Federer-fan geweest. Maar ik ben ondertussen ook een Nadal-fan geworden, moet ik bekennen." En dat brengt ons tot de hamvraag: wie gaat volgens Eltingh de 40ste editie van de Spaans-Zwitserse clash winnen?</p>
<p>"Het is heel cliché om te zeggen, maar de vorm van de dag gaat bepalend zijn. Ik heb in mijn pooltje ingevuld dat Nadal in vijf sets wint", aldus Eltingh. "Terwijl mijn hart zegt dat ik het Federer enorm zou gunnen."</p>
<p>"Federer moet het gewoon dit jaar doen, of misschien volgend jaar. We hoopten dat het nooit zou ophouden, maar voor Federer houdt het een keer op. Ik denk dat Nadal nog wel een aantal kansen gaat krijgen."</p>
<p>"Maar Nadal is op het moment zo meedogenloos in zijn manier van spelen. Ik ben benieuwd of Federer in staat is om drie sets te winnen van Nadal. Federer is in staat om Nadal een tijdje weg te zetten. Maar drie sets is een ander verhaal dan twee sets. Ik denk dat de intensiteit van Nadal te hoog zal zijn voor Federer."</p><img src="http://feeds.feedburner.com/~r/nossporttennis/~4/fvNbN__PbGc" height="1" width="1" alt=""/>
