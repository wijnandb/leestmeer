---
layout: post
title: "Rutte wil in debat met Baudet, maar op tv, niet op Facebook"
date: Wed, 15 May 2019 19:46:01 +0200
category: politiek
externe_link: "https://nos.nl/l/2284808"
feature_image: "https://nos.nl/data/image/2019/05/15/550193/1008x567.jpg"
---

<p>VVD-leider Rutte wil met Forum voor Democratie-leider Baudet debatteren over Europa, maar op televisie en niet op Facebook.</p>
<p>Rutte had Baudet gisteravond opgeroepen om in debat te gaan over onder meer zijn nexit-standpunt. Baudet reageerde daar vandaag op door een voorstel te doen voor een debat op Facebook, de avond voor de verkiezingen, zonder tv-redacties en NPO, maar live op Facebook. Ook zouden de Europese lijsttrekkers van de twee partijen, Azmani en Eppink, erbij moeten zijn. </p>
<p>In Nieuwsuur zei Rutte dat hij de aanwezigheid van de twee EP-lijsttrekkers niet ziet zitten. "Het moet op tv echt een één-op-één-debat zijn. We moeten elkaar echt de nieren proeven."</p>
<p>Gisteravond zei Rutte op een VVD-bijeenkomst in Barendrecht dat "onzinnige beweringen bestreden moeten worden". Hij vindt dat Baudet met zijn nexit-standpunt een "onverantwoord risico met onze veiligheid, onze stabiliteit en onze welvaart" neemt. Rutte noemde Baudet een "zolderkamergeleerde die zit te fröbelen hoe de ideale wereld in elkaar zit".</p>
<p>Vanochtend liet Baudet met een foto op Twitter weten elf van zijn boeken naar Rutte op te sturen ter voorbereiding van het debat.</p>
<p>De Europese lijsttrekkers Eppink van Forum en Azmani van de VVD zijn op 22 mei in principe tot 22.00 uur aanwezig bij het NOS-televisiedebat over de Europese Verkiezingen, waar alle twaalf Nederlandse lijsttrekkers zijn uitgenodigd.</p>
<p>De campagneteams van de VVD en Forum voor Democratie zijn nu aan het kijken hoe het één-op-één debat geregeld kan worden. </p>
