---
layout: post
title: "VS in aanval: ’We bevriezen miljarden Iran’"
date: Mon, 24 Jun 2019 21:43:42 +0200
categories: 
- entertainment 
- opinie 
externe_link: "https://www.telegraaf.nl/nieuws/55421193/vs-in-aanval-we-bevriezen-miljarden-iran"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/aac4748e-96bb-11e9-b492-0217670beecd.jpg"
---

<p class="intro">De Amerikaanse president Donald Trump legt Iran nieuwe sancties op. Die zijn onder meer gericht tegen de hoogste geestelijk leider van de islamitische republiek, grootayatollah Ali Khamenei.</p> <p>„De hoogste leider van Iran is degene die uiteindelijk verantwoordelijk is voor het vijandige gedrag van het regime”, aldus Trump, die herhaalt dat Iran nooit de beschikking mag krijgen over kernwapens. De president trok zijn land vorig jaar terug uit de atoomovereenkomst met Teheran. Daarna legde hij ook al zware sancties op.</p><p>De nieuwe sancties raken ook andere topfiguren. Het gaat volgens de Amerikaanse minister Steven Mnuchin (Financiën) onder meer om de Iraanse minister Javad Zarif (Buitenlandse Zaken) en acht commandanten van de Revolutionaire Garde, een machtig Iraans elitekorps. Er worden voor „miljarden” aan Iraanse activa bevroren, aldus Mnuchin.</p><p>Trump wil de Iraniërs dwingen opnieuw te onderhandelen over de nucleaire deal, die is gesloten onder zijn voorganger Barack Obama. Iran had al laten weten de nieuwe strafmaatregelen schouderophalend tegemoet te zien. „Hebben de VS nog sancties over om Iran op te leggen?”, vroeg een woordvoerder van het Iraanse ministerie van Buitenlandse Zaken zich af.</p><p>Golf</p><p>Tegelijkertijd lijkt president Trump vandaag te hinten op een kleinere rol voor de VS in de regio. Hij vroeg waarom zijn land „al vele jaren” en „voor nul compensatie” waakt over scheepsroutes. Trump noemt onder meer China en Japan als landen die afhankelijk zijn van dergelijke olietransporten. „Al deze landen zouden hun eigen schepen moeten beschermen tijdens wat altijd al een gevaarlijke reis is geweest.”</p><p>Dat bericht wordt door de Iraanse minister Jarif omarmd. Hij hekelt de ’haviken’ rond president Trump die volgens hem op oorlogspad zijn in plaats van de diplomatieke weg te bewandelen. „Donald Trump heeft voor 100 procent gelijk dat het leger van de VS zakelijk niets te zoeken heeft in de Perzische Golf”, schrijft Jarif op Twitter.</p><p>„Weghalen van de troepen is geheel in lijn met de belangen van de VS en de wereld. Maar nu is het duidelijk dat het #B-Team zich helemaal niet druk maakt om Amerikaanse belangen - ze minachten diplomatie en snakken naar oorlog”, aldus de Iraanse minister, die met B-Team op een groep politici doelt met onder meer veiligheidschef John Bolton.</p>
