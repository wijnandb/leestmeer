---
layout: post
title: "Groenewegen is niet af te stoppen: 'Vier op rij? Mooie uitdaging'"
date: Fri, 17 May 2019 06:34:41 +0200
category: sport
externe_link: "https://nos.nl/l/2285056"
feature_image: "https://nos.nl/data/image/2019/05/17/550586/1008x567.jpg"
---

<p>"Dat is een hattrick", luidde het montere commentaar van Dylan Groenewegen na zijn derde ritzege op rij in de Vierdaagse van Duinkerke. "Ik wil niet zeggen dat het simpel was, maar na een geslaagde lead-out van onze sprinttrein kon ik zo doorrijden naar de finish."</p>
<p>Groenewegen noemt de sprinttrein niet voor niets. De sprinter van Jumbo-Visma heeft in de wat kleinere Franse rittenkoers immers de ploeggenoten om zich heen die hem over twee maanden ook moeten bijstaan in de Tour de France.</p>
<h2>Tour-voorbereiding</h2>
<p>Het is nu dus vooral zaak om aan de afstemming van de verschillende wagonnetjes van die trein te werken. "We zijn hier om te winnen, maar natuurlijk vooral ter voorbereiding op de Tour de France", vertelt hij in Langs de Lijn En Omstreken.</p>
<p>Waar Groenewegen na de tweede etappe nog wat kritische kanttekeningen plaatste bij de manier waarop hij werd afgezet in de slotkilometer, was hij een dag later vol lof over het optreden van zijn ploeggenoten.</p>
<p>"Tony Martin en Amund Grøndahl Jansen kunnen zo vreselijk hard rijden. Zij namen het initiatief op anderhalve kilometer van de finish. Daarna trok Mike Teunissen nog even lekker door en toen ging het zo hard dat ik nooit meer iemand heb gezien."</p>
<h2>Navraag naar aparte naam</h2>
<p>Hoewel de naam van de koers anders doet vermoeden staat op de vierde dag van de Vierdaagse van Duinkerke, vrijdag, nog niet de slotrit op het programma. Ook zaterdag en zondag wordt er namelijk nog gereden.</p>
<p>"Dat is wel een beetje een aparte naam eigenlijk. Ik zal hier eens vragen hoe dat zit", lacht Groenewegen, die vandaag dus opnieuw in de leiderstrui aan de start staat. Zo heeft de ploeg toch nog steeds het roze in het bezit, want net als in de Giro d'Italia is de klassementsaanvoerder aan die kleur te herkennen.</p>
<p>In Italië reed ploeggenoot Primoz Roglic sinds zondag in het roze, donderdag verloor hij de leiderstrui.</p>
<h2>Vier op rij?</h2>
<p>Groenewegen weet bovendien dat Roglic er niet mee zal zitten dat die het roze kwijt is. "Dit is alleen maar goed. Dan heeft hij wat meer rust de komende dagen. Als hij die trui maar weer heeft na de laatste etappe."</p>
<p>"Ik denk dat mij dat niet gaat lukken in Duinkerke, maar wie weet kunnen we de trui wel in de ploeg houden", kijkt hij vast vooruit naar het einde van de koers. "Eerst maar eens proberen om de vierde ritwinst op rij te pakken."</p>
<p>"Het wordt wel iets lastiger vandaag, want er zit een klimmetje van tien procent in deze etappe. Die doen we vier keer in de finale. Even afwachten of ik dat kan overleven. Een mooie uitdaging."</p>
