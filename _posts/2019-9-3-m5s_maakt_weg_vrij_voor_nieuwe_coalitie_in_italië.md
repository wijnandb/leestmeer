---
layout: post
title: "M5S maakt weg vrij voor nieuwe coalitie in Italië"
date: Tue, 03 Sep 2019 19:46:32 +0200
category: buitenland
externe_link: "https://www.telegraaf.nl/nieuws/867718069/m5-s-maakt-weg-vrij-voor-nieuwe-coalitie-in-italie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/56650612-ce7c-11e9-bd30-0217670beecd.jpg"
---

<p class="intro">Leden van de Italiaanse Vijfsterrenbeweging (M5S) hebben dinsdag in een online stemming voor een samenwerking met de Democratische Partij (DP) gestemd. Premier Giuseppe Conte had hen daartoe opgeroepen, in de hoop een nieuwe regeringscoalitie te kunnen vormen. Maar liefst 79,3 procent stemde voor, de rest van de leden was tegen. In totaal werden bijna 80.000 stemmen uitgebracht.</p> <p>Vicepremier Luigi Di Maio zei dinsdag volgens het Italiaanse persbureau ANSA heel blij te zijn met de uitkomst. "Ook mogen we heel trots zijn dat de hele wereld heeft gewacht op de uitslag van al deze Italiaanse burgers. En dat op een digitaal platform." Di Maio noemde dat gegeven uniek. "Het zal geen regering van links of rechts zijn, maar een regering die de juiste dingen moet doen."</p><p>De M5S en de DP, die altijd lijnrecht tegenover elkaar hebben gestaan, onthulden al een gezamenlijk beleidsprogramma. Conte wil woensdag zijn nieuwe regering presenteren. Hij zal zijn kabinetsopstelling en het regeringsprogramma presenteren aan de Italiaanse president Sergio Mattarella. Conte en zijn nieuwe ministers kunnen dan naar verwachting donderdag worden beëdigd.</p><p>De voormalige regeringspartij Lega had het kabinet laten vallen in de hoop op nieuwe verkiezingen. Minister van Binnenlandse Zaken Matteo Salvini van Lega staat er goed voor in de peilingen en hoopte een grotere meerderheid te krijgen. Een samenwerking tussen DP en M5S zou die stembusgang voorkomen, en dat is nu gelukt.</p><p>In het beleidsprogramma van de twee partijen staat onder meer de introductie van een minimumloon. Ook willen ze meer geld uittrekken voor onderwijs.</p>
