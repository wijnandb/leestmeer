---
layout: post
title: "Ook Philips betaalt geen winstbelasting in Nederland, Akzo waarschijnlijk ook niet"
date: Wed, 29 May 2019 18:45:47 +0200
categories: 
- financieel 
- economie 
externe_link: "https://nos.nl/l/2286869"
feature_image: "https://nos.nl/data/image/2019/05/29/553447/1008x567.jpg"
---

<p>Ook Philips betaalt op dit moment geen winstbelasting in Nederland, en AkzoNobel waarschijnlijk ook niet. Dat valt af te leiden uit uitspraken van bestuurders van de bedrijven in een rondetafelgesprek over de belastingafdracht van multinationals in Tweede Kamer.</p>
<p>Philips bevestigde dat het geen winstbelasting betaalt, een bestuurder van Akzo laat dat in het midden, maar verwacht "vanaf volgend jaar winsten waarover winstbelasting berekend kan worden".</p>
<p>"Dat komt omdat wij verwachten dat we de komende jaren meer winst in Nederland gaan maken, zei Raymond de la Court, directeur Benelux van Akzo Nobel. Ook Philips verwacht komende jaren winstbelasting te gaan betalen.</p>
<p>Aanleiding voor de hoorzitting is het nieuws dat Shell geen winstbelasting betaalt in Nederland, terwijl het bedrijf hier wel winst maakt. Dat komt omdat het olieconcern volgens de Nederlandse belastingregels bepaalde kosten en verliezen uit het buitenland hier mag aftrekken.</p>
<p>Het nieuws leidde tot veel vragen in de Tweede Kamer. Ook Shell was daarom naar de Tweede Kamer geroepen.</p>
<h2>Volksvertegenwoordiger</h2>
<p>In de hoorzitting legden de bedrijven uit dat wat zij mogen volgens de Nederlandse wetgeving. "Als u het hier niet mee eens bent, dan is het aan u om de wet aan te passen, u vertegenwoordigt de Nederlanders", aldus de directeur belastingen van Shell, Alan McLean. "Maar als u de wet aanpast, wees dan wel eerlijk naar de mensen over de consequenties."</p>
<p>De bedrijven stellen dat ze voor veel werkgelegenheid en investeringen in Nederland zorgen. Zo doet Shell in Nederland voor 3 miljard euro zaken met toeleveranciers, bijvoorbeeld voor de broodjes voor de werknemers op het hoofdkantoor, benadrukt McLean.</p>
<h2>Matrassen</h2>
<p>De topmannen deden hun best om de kritische Kamerleden gunstig te stemmen. Zo stelde Philips dat het met zijn medische apparatuur wereldwijd elke seconde een leven redt. Shell levert grondstoffen voor de matrassen "waar u op slaapt".</p>
<p>De bedrijven wilden ook laten weten hoeveel zij bijdragen aan de Nederlandse economie. Ook benadrukten ze alle drie dat ze wel voor miljarden euro's loonbelasting, dividendbelasting, btw en accijnzen innen en afdragen aan de fiscus.</p>
<p>Maar de argumenten overtuigden de Kamerleden niet. Dat bedrijven de regels volgen, de letter van de wet, zegt niet alles, vinden ze. "Waar is het moraal bij een bedrijf als Shell?", vroeg SP-leider Lilian Marijnissen zich af.</p>
<p>"Denkt u werkelijk dat de Nederlandse wetgever het oogmerk heeft dat een bedrijf dat substantiÃ«le winsten maakt in Nederland, helemaal nul belasting betaalt? Dat dat de bedoeling is?", vroeg PvdA-Kamerlid Nijboer.</p>
<p>De verontwaardiging werd getemperd door de deskundigen die zich in het eerste uur lieten horen. "U zit aan de knoppen, dan moet u er wat aan doen", zei Paul Sleurink, fiscalist bij advocatenkantoor De Brauw.</p>
<p>McLean van Shell ziet het vooral als een zaak van de overheid als de gevolgen van de wet politici niet aanstaan. "Als mensen in dit land niet bereid zijn te accepteren dat bedrijven zoals het mijne geen belasting betalen als gevolg van de wetten die u heeft gemaakt, dan heeft u een verplichting. U moet deze mensen vertegenwoordigen."</p>
<p>Maar denk wel goed na over de consequenties als u de wet aanpast, klonk het daarna enigszins dreigend. "Als we dit systeem veranderen, krijgen we uiteraard andere gevolgen. En u moet begrijpen wat die gevolgen zijn. En de mensen die u vertegenwoordigt moeten dat ook begrijpen", aldus McLean.</p>
