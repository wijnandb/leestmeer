---
layout: post
title: "Sport Kort: Pol vijfde op Europese Spelen"
date: Mon, 24 Jun 2019 20:49:00 +0200
category: sport
externe_link: "https://www.telegraaf.nl/sport/1740602087/sport-kort-pol-vijfde-op-europese-spelen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d626175e-96b6-11e9-9abb-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>21.32 uur: Tunesië heeft bij zijn eerste optreden in de Afrika Cup gelijkgespeeld tegen Angola. In het Egyptische Suez werd het 1-1. Uit een door Youssef Msakni benutte strafschop kwam Tunesië na ruim een half uur op voorsprong. Ongeveer een kwartier voor het einde scoorde Djalma Campos voor Angola.</p><p>20.48 uur: Trampolinespringster Romee Pol is als vijfde geëindigd bij de Europese Spelen in Minsk. De 23-jarige Ermelose kwam in de finale tot een score van 53,860. Daarmee bleef ze net verwijderd van het eremetaal. Het goud ging naar de Franse Lea Labrousse (54,800), die de Georgische Luba Golovina (53,990) en de Wit-Russin Hanna Hantsjarova (53,970) ruim voorbleef.</p><p>18.55 uur: Beñat San José is de nieuwe coach van KAS Eupen. De Luikse eersteklasser maakte maandag bekend dat de 39-jarige Spanjaard de Fransman Claude Makélélé opvolgt. Hij heeft voor twee seizoenen getekend.</p><p>18.36 uur: Judoka Henk Grol heeft bij de Europese kampioenschappen judo in Minsk de bronzen medaille gewonnen. Het Nederlandse zwaargewicht versloeg in de strijd om de derde plaats Lukas Krpalek uit Tsjechië. Dat deed hij op ippon.</p><p>18.19 uur: Tallon Griekspoor heeft de tweede ronde bereikt van de kwalificaties van Wimbledon. De 22-jarige nummer 201 van de wereld versloeg op het gras in Londen de Argentijn Pedro Cachin in drie sets: 6-2 6-7 (5) 6-3.</p><p>17.49 uur: De nieuwe nummer één bij de tennisster, Ashleigh Barty, heeft zich met een armblessure teruggetrokken voor het grastoernooi van Eastbourne. De 23-jarige Australische voert officieel sinds deze maandag de wereldranglijst aan.</p><p>17.13 uur: Judoka Guusje Steenhuis heeft geen goud weten te winnen op de Europese kampioenschappen in Minsk. In de klasse tot 78 kilogram ging de als eerste geplaatste Nederlandse onderuit tegen Klara Apotekar. De Sloveense won met een waza-ari.</p><p>17.02 uur: PEC Zwolle heeft doelman Xavier Mous in huis gehaald. De club neemt de 23-jarige keeper per direct over van Cambuur Leeuwarden. Mous tekent in Zwolle een contract voor twee jaar, met een optie voor nog een seizoen.</p><p>16.54 uur: Judoka Marhinde Verkerk heeft het Europees kampioenschap judo in Minsk afgesloten zonder medaille. De voormalig wereldkampioene verloor in de strijd om brons in de klasse tot 78 kilogram van Madeleine Malonga. De Française won met een houdgreep.</p><p>16.53 uur: Judoka Noël van 't End heeft geen medaille overgehouden aan de EK in Minsk. Hij verloor zijn gevecht om brons van Mammadali Mehdijev uit Azerbeidzjan na drie straffen.</p><p>16.13 uur: Lamine Diack, oud-voorzitter van de wereldatletiekbond, moet samen met zijn zoon voor een Franse rechter verschijnen. Het duo wordt beschuldigd van corruptie en het witwassen van geld.</p><p>14.46 uur: Tafeltennisster Li Jie heeft zich geplaatst voor de kwartfinale van de Europese Spelen. In Minsk won de Nederlandse van Shao Jieni, die uitkomt voor Portugal. Jie won na een meeslepend duel met 4-3 (9-11 9-11 11-6 12-10 13-15 11-5 11-7).</p><p>13.53 uur: Trainer Rafael Benítez vertrekt eind deze maand bij Newcastle United. De Spaanse coach heeft de Engelse club laten weten dat hij zijn aflopende contract niet wil verlengen. Benítez was sinds maart 2016 trainer van Newcastle United, dat het afgelopen seizoen als dertiende in de Premier League eindigde.</p><p>13.49 uur: Judoka Guusje Steenhuis staat in de finale van de EK in Minsk. Ze rekende in de halve eindstrijd van de klasse tot 78 kilogram af met haar landgenote Marhinde Verkerk. De als eerste geplaatste Steenhuis won op straffen.</p><p>13.49 uur: Noël van 't End heeft als vierde Nederlandse judoka de halve finales van de EK in Minsk bereikt. Hij vierde tegen de Brit Frazer Chamberlain zijn derde zege op rij in de klasse tot 90 kilogram. Van 't End opende zijn Europese titelstrijd met een zege op de Sloveen David Kukovica. Hij klopte vervolgens ook de Fransman Axel Clerget.</p><p>12.46 uur: Judoka Henk Grol staat in de halve finale van de EK in Minsk. Na zijn zege op de Serviër Zarko Culum klopte de drievoudig Europees kampioen ook Stephan Hegyi. Hij versloeg de Oostenrijker op ippon. Grol stuit in de halve eindstrijd van de klasse boven 100 kilogram op de als eerste geplaatste Georgiër Goeram Toesjisjvili. In dezelfde gewichtsklasse verloor Roy Meyer zijn kwartfinale van Oesjangi Kokajoeri uit Azerbeidzjan. Hij kan via de herkansingen nog maximaal brons pakken. Judoka Guusje Steenhuis staat in de halve finale van de klasse tot 78 kilogram en stuit daarin op Marhinde Verkerk. Noël van 't Ed staat tevens in de halve eindstrijd, in de klasse tot 90 kilogram.</p><p>11.52 uur: Fortuna Sittard heeft zich versterkt met Rasmus Karjalainen. De 23-jarige spits uit Finland heeft overeenstemming bereikt over een vierjarig contract. Karjalainen kwam het afgelopen seizoen uit voor KuPS, dat derde eindigde in de Finse competitie. Hij scoorde 17 keer in 31 duels. Karjalainen kwam tot nu toe zeven keer uit voor het nationale elftal van Finland.</p><p>11.30 uur: De Cypriotische tennisser Marcos Baghdatis heeft zijn afscheid van de sport aangekondigd. Hij zal op Wimbledon zijn laatste toernooi spelen. De organisatie van het Londense grastoernooi gunde de 34-jarige Baghdatis een wildcard.</p><p>09.04 uur: Wielrenner Zdenek Stybar blijft voor Deceuninck - Quick-Step fietsen. De 33-jarige Tsjech heeft zijn contract tot en met 2021 verlengd. Aan het einde van de verbintenis is hij tien jaar in dienst van de Belgische ploeg. Stybar vierde al zeventien overwinningen met Deceuninck - Quick-Step. Zo won hij een etappe in de Ronde van Frankrijk en Ronde van Spanje en de Omloop Het Nieuwsblad, E3 Harelbeke en Strade Bianche.</p><p>08.30 uur: Elaine Thompson heeft haar topvorm onderstreept met ’s werelds beste tijd van dit jaar op de 200 meter bij de Jamaicaanse kwalificatiewedstrijden voor de WK in Doha. De regerend olympisch kampioene won in 22,00. Thompson zegevierde een dag eerder ook al in beste tijd van dit jaar op de 100 meter: 10,73. Ze bevestigde na de ’trials’ in Kingston dat ze op de WK in Doha (27 september - 6 juni) op beide sprintafstanden meedoet. Ze is dan een voorname concurrente van Dafne Schippers, die in Doha haar wereldtitel op de 200 meter wil prolongeren. Schippers en Thompson treffer elkaar komende zondag al op de 200 meter in de Diamond League van het Amerikaanse Eugene.</p><p>07.00 uur: Golfster Anne van Dam is op het Women's PGA Championship in de achterhoede geëindigd. De Nederlandse prof zakte op de laatste dag van de derde major van het jaar naar de 71e plaats. Ze had 77 slagen nodig voor de 18 holes, haar minste omloop van de vier op de Hazeltine National in het Amerikaanse Chaska (Minnesota). Van Dam eindigde op een score van 298 slagen (+10). De Arnhemse is bezig aan haar eerste jaar op de Amerikaanse LPGA, de tour waarop de wereldtop meedoet. De Australische Hannah Green zegevierde met een totaal van 279. Het was haar eerste zege op de LPGA Tour. Ze leidde vanaf de eerste dag in Chaska.</p>
