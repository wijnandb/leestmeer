---
layout: post
title: "Verhoeven-Hari 21 december in Arnhem: 'Dit is de WK-finale, groter wordt het niet'"
date: Thu, 11 Jul 2019 08:44:29 +0200
category: sport
externe_link: "https://nos.nl/l/2292987"
feature_image: "https://nos.nl/data/image/2019/07/11/562657/1008x567.jpg"
---

<p>"Unfinished Business." Met die term heeft kickboksorganisatie Glory dan eindelijk de langverwachte rematch tussen Rico Verhoeven en Badr Hari aangekondigd. Het gevecht zal plaatsvinden op 21 december in de Gelredome in Arnhem.</p>
<p>De twee bekendste zwaargewichten van Nederland namen het eind 2016 voor het eerst tegen elkaar op in Oberhausen. Dat gevecht eindigde in een anticlimax, omdat Hari tijdens de tweede ronde moest opgeven met een armblessure.</p>
<h2>Nog niets bekend over wereldtitel</h2>
<p>Het gevecht in Arnhem gaat over vijf rondes. Het is nog niet bekend of dan ook de wereldtitel van Verhoeven bij de zwaargewichten op het spel zal staan. "Dit is de WK-finale, groter dan dit wordt het niet", zegt Verhoeven in De Telegraaf.</p>
<p>Eerder deze week kondigde Hari op Instagram het gevecht al min of meer aan met de tekst: "De tijd is gekomen."</p>
<p>Tot en met december zit Hari nog een schorsing van negentien maanden uit, nadat hij vorig jaar maart betrapt werd op het gebruik van verboden middelen. Van stoppen wil de 34-jarige kickbokser echter niets weten.</p>
<p>Onlangs verlengde Hari zijn contract bij Glory en daarnaast stelde hij met Said El Badaoui een nieuwe trainer aan. "Ik heb er vertrouwen in dat onze nieuwe samenwerking met succes wordt bekroond", liet hij weten.</p>
<h2>'Maak het liever nog iets duidelijker'</h2>
<p>Ook Verhoeven is vol vertrouwen. Hij wil tegen Hari laten zien dat hij de beste zwaargewicht ter wereld is. "Voor mij was dat toen al meer dan duidelijk", zegt hij. "Dat Badr stopte, maakt niet uit. Nu maak ik het liever nog iets duidelijker."</p>
