---
layout: post
title: "Giro daagt Dumoulin weer uit: bijna zestig tijdritkilometers"
date: Thu, 24 Oct 2019 18:14:28 +0200
categories: 
- sport 
- wielrennen 
externe_link: "https://nos.nl/l/2307503"
feature_image: "https://nos.nl/data/image/2019/10/24/587165/1008x567.jpg"
aantal: 340
unieke: 203
bron: "NOS"
---

<p>De parcoursbouwers van de Giro d'Italia zijn er opnieuw in geslaagd om tijdrijders als Tom Dumoulin een aantrekkelijk rittenschema te bieden. De 103de editie van de ronde telt bijna zestig kilometers tegen de klok - flink wat meer dan de 36 in de Tour de France.</p>
<p>De ronde begint met een heuvelachtige tijdrit van 8,6 kilometer in het Hongaarse Boedapest. Halverwege staat er een lange race tegen de klok (33,7 kilometer) op het programma, over een glooiend parcours, en de ronde finisht weer in Milaan met een tijdrit - net als tijdens de door Dumoulin gewonnen Giro in 2017.</p>
<h2>Vijfde deelname op rij?</h2>
<p>Of Dumoulin een vijfde deelname op rij overweegt, is nog niet bekend. Hij maakt deze winter de overstap naar Jumbo-Visma, waar al een sterke tijdrijder onder contract staat: Primoz Roglic.</p>
<p>Het is de eerste keer dat de Giro in Hongarije van start gaat. Na drie etappes vliegt het peloton naar Sicilië, waar de beklimming van de Etna de eerste grote test voor de favorieten is.</p>
<p>Daarna volgen vele lastige ritten, maar de tweede grote test is pas in etappe veertien, met een glooiende tijdrit van 33,7 kilometer door het Prosecco-gebied.</p>
<h2>Zware derde week</h2>
<p>Het zwaartepunt zit in de derde week met drie aankomsten bergop; er zijn etappes naar Madonna di Campiglio (17), de Mortirolo en de Stelvio (18) en naar Sestrière (20). Tussendoor staat een rit over liefst 251 kilometer (19) gepland. De ronde finisht in Milaan met een tijdrit over 16,5 kilometer.</p>
<h2>Sneeuwwand van Kruijswijk</h2>
<p>De voorlaatste etappe geldt op voorhand als de koninginnenrit, met beklimmingen over de Agnello (waar Steven Kruijswijk in 2016 tegen een sneeuwwand aanreed en als gevolg daarvan de eindzege verspeelde), de Izoard, de Monginevro en de klim naar skioord Sestrière.</p>
<p>Tweevoudig winnaar Vincenzo Nibali heeft zijn deelname al bevestigd. De winnaar van vorig jaar, Richard Carapaz, was in Milaan voor de presentatie. Of dat inhoudt dat ook hij start, is nog de vraag. Dat doet wel Peter Sagan en dat is voor de Slowaak een primeur. Hij gaat voor de puntentrui.</p>
