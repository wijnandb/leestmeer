---
layout: post
title: "Tiende EK-titel Nederlandse hockeysters"
date: Sun, 25 Aug 2019 17:29:33 +0200
categories: 
- entertainment 
- opinie 
externe_link: "https://www.telegraaf.nl/sport/536602713/tiende-ek-titel-nederlandse-hockeysters"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/22ea2b48-c763-11e9-b75d-0218eaf05005.jpg"
---

<p class="intro">De Nederlandse hockeysters hebben hun status als beste ploeg ter wereld bekrachtigd met de tiende Europese titel. De ploeg van bondscoach Alyson Annan won in de finale van het toernooi in Antwerpen met 2-0 van Duitsland. Kelly Jonker en Lidewij Welten tekenden voor de treffers.</p> <p>De Nederlandse vrouwen begonnen het EK als de grote favoriet voor de titel. De hockeysters zijn regerend wereldkampioen en de onbetwiste nummer één van de wereld. Het duurde wel even voordat het team in Antwerpen los kwam. De groepswedstrijden tegen België en Spanje eindigden ietwat moeizaam in een gelijkspel (beide keren 1-1).</p><p>Tegen het zwakke Rusland speelden de Nederlandse internationals zich in vorm door met liefst 14-0 te winnen. In de halve finales onderstreepte Oranje zijn kracht door regerend olympisch kampioen Engeland met 8-0 te vernederen.</p><p>Dominant</p><p>In de finale tegen Duitsland was Nederland aanvankelijk de dominante ploeg. De tegenstander liet al snel het initiatief bij Oranje. Caia van Maasakker zwiepte na 10 minuten een strafcorner net naast, maar een goal volgde al snel. Een puike voorzet van Eva de Goede kwam tegen de stick van Kelly Jonker, die de bal feilloos intikte.</p><p>In het tweede kwart controleerde Nederland de wedstrijd, hoewel er een schrikmoment was vlak voor rust. Keepster Anne Veenendaal reageerde niet al te alert op een Duitse aanval en wist met grote moeite de bal weg te werken.</p><p>Welten</p><p>De stugge Duitse ploeg kreeg in de tweede helft meer vat op het spel en werd gevaarlijker. Oranje bleef ondanks de hitte (30 graden) alert en agressief. Het was hard werken, maar de ploeg bleef overeind. In de slotfase scoorde Jonker nog bijna haar tweede met een fraai backhandschot uit de draai. De bal vloog net over. Lidewij Welten verzorgde in de laatste minuut het slotakkoord, de onvermoeibare aanvalster legde na een snelle uitbraak de bal keurig in het lege Duitse doel.</p><p>„Het was geen mooie wedstrijd, maar dat is een finale meestal niet. Ik vond het zelf een heerlijke wedstrijd, die we op karakter en vechtlust over de streep hebben getrokken”, zei Welten na de huldiging op het sportpark van Wilrijk, waar Nederland zijn tiende Europese titel vierde.</p><p>Karakterspelletje</p><p>„Het was een moeizame zege, maar we wisten van tevoren dat het tegen Duitsland een karakterspelletje zou worden. Het is een stugge ploeg. Toch had iedereen heel veel zin in deze finale en vooral ook het vertrouwen dat het goed zou komen. Dat gevoel had iedereen binnen de groep.”</p><p>Welten had niet meer gerekend op die laatste goal in de slotminuut. „Ik was al aan het tijdrekken aan de zijlijn om de bal zoveel mogelijk bij ons doel weg te houden, maar die goal kwam er ineens toch nog. Maar goed, dat is ook mijn taak: als leider in de aanval dien ik te scoren”, aldus Welten, die samen met teamgenote Caia van Maasakker met totaal vijf doelpunten topscorer van het toernooi werd.</p><p>De 29-jarige Welten kan zich opmaken voor haar vierde Olympische Spelen. Met het veroveren van de Europese titel verdiende Oranje een ticket voor Tokio 2020. „Dat beschouw ik als een cadeautje erbij. Ik was hier meer bezig met het behalen van de titel”, bekende de routinier. „We zijn nu wereldkampioen en weer Europees kampioen en weten dat we hard moeten blijven trainen om de concurrentie voor te blijven. We moeten proberen dit niveau vast te houden en dan kan alleen als we in elkaar en in ons spel blijven investeren. Ik denk oprecht dat we nog beter kunnen dan we nu hebben laten zien.”</p><p>Bondscoach Annan</p><p>Bondscoach Alyson Annan gloeide van trots na het behalen van de Europese titel in Antwerpen. „Ik heb de afgelopen vier weken veel van de speelsters gevraagd. Het was een uitdagende periode waarin ze elementen in hun spel moesten brengen die nieuw voor ze waren. Dat ging niet altijd makkelijk, maar op het EK zijn we echt gegroeid in het toernooi en straalde het team vertrouwen uit. Daar ben ik trots op”, aldus Annan, die alweer een nieuwe prijs kon bijschrijven op de indrukwekkende erelijst van het Nederlands vrouwenteam.</p><p>„De finale was zwaar”, vond Annan. „We lieten Duitsland in de derde periode terugkomen in de wedstrijd en maakten het onszelf moeilijk. Mooi dat Kelly Jonker dan scoort. Zij rekent af met een zware periode. Het was een echte Kelly-goal; mooi en belangrijk.”</p><p>Annan was ook blij met het ticket voor de Olympische Spelen van Tokio dat Oranje als bonus bij de Europese titel kreeg. Ze was de voorbereiding op het EK met haar selectie vier weken geleden in Japan begonnen, alvast om de accommodatie te zien en te wennen aan de omstandigheden. „We hebben de afgelopen periode nieuwe elementen in ons spel kunnen brengen. Je moet dan denken aan andere manieren om de bal te vragen of aan te nemen. Dat was een uitdaging voor de speelsters en het verliep in de voorbereiding niet altijd vlekkeloos. Maar we zijn er wel aan blijven vasthouden en ik ben trots op het resultaat”, doelde ze op de titel.</p>
