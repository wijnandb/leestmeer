---
layout: post
title: "Zondag staking bij beveiliging Schiphol, geen grote overlast verwacht"
date: Fri, 30 Aug 2019 20:01:08 +0200
categories: 
- financieel 
- economie 
externe_link: "https://nos.nl/l/2299651"
feature_image: "https://nos.nl/data/image/2019/08/30/573703/1008x567.jpg"
---

<p>Beveiligers op Schiphol gaan zondag actievoeren. De rechtbank in Haarlem heeft de staking niet verboden. Schiphol had daar wel om gevraagd in een kort geding.</p>
<p>Vakbond FNV zegt dat reizigers wel wat last zullen hebben van de acties. "Maar als je gewoon op tijd op Schiphol bent, zul je je vlucht er niet door missen."</p>
<p>Het gaat om medewerkers die de veiligheidscontrole van personen en handbagage doen en de scanners bedienen. Er gaat steeds maar een deel van alle scanners dicht. De FNV verwacht dat de wachttijd daardoor maximaal een half uur langer wordt. De bond zegt ook dat de stakers ervoor zullen zorgen dat de wachtrijen niet te lang worden.</p>
<p>Schiphol zegt dat "de werkonderbrekingen kunnen leiden tot stagnatie van de passagiersdoorstroming, wat onveilige situaties in de terminal kan veroorzaken".</p>
<h2>Aanbesteding</h2>
<p>De acties zijn zondag vanaf 07.30 uur tot 19.30 uur. FNV voert actie om te protesteren tegen de nieuwe aanbesteding van de beveiliging. FNV wil dat Schiphol de arbeidsvoorwaarden uit de cao Particuliere Beveiliging onderdeel maakt van de aanbesteding.</p>
<p>Maar Schiphol wil dat niet. De luchthaven zegt dat dit volgens Europese aanbestedingswetgeving niet toegestaan is. "Alle inschrijvende partijen moeten werken volgens een cao. Er is absoluut geen sprake van een race naar beneden van arbeidsvoorwaarden."</p>
<p>Maar de vakbond vreest dat beveiligingsbedrijven willen werken volgens andere cao's, waardoor medewerkers er tot 15 procent in arbeidsvoorwaarden op achteruit kunnen gaan.</p>
