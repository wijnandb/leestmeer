---
layout: post
title: "Blok over dood Baghdadi: goed nieuws, maar strijd tegen IS nog niet voorbij"
date: Sun, 27 Oct 2019 19:05:53 +0100
category: politiek
externe_link: "https://nos.nl/l/2307932"
feature_image: "https://nos.nl/data/image/2019/10/27/587906/1008x567.jpg"
aantal: 329
unieke: 190
bron: "NOS"
---

<p>Minister Blok van Buitenlandse Zaken zegt dat de strijd tegen terreurbeweging Islamitische Staat nog niet gestreden is, ook niet na de dood van leider Baghdadi. De Amerikaanse president Trump maakte vandaag bekend dat het hoofd van IS bij een operatie van Amerikaanse eenheden in Syrië is omgebracht.</p>
<p>Blok noemt op Twitter de dood van Baghdadi goed nieuws voor de vele slachtoffers van de IS-terreur, maar ook voor de veiligheid van Europa en Nederland. Wel zegt hij dat "Nederland blijft bijdragen aan de strijd en aan gerechtigheid" omdat de dreiging nog niet voorbij is.</p>
<p>Minister Bijleveld van Defensie zei eerder vandaag dat "de kop van de slang eraf" is, nu Baghdadi dood is. Ook zij benadrukte dat de strijd tegen IS nog niet gestreden is.</p>
<p>Bekijk hier hoe Trump bekendmaakte dat Baghdadi is gedood:</p>
<p>In het buitenland is grotendeels verheugd gereageerd op de bekendmaking van Trump. De Franse president Macron zegt dat het uitschakelen van Baghdadi een zware klap is voor IS, maar ook dat het slechts een fase is in de strijd tegen IS. "Het is onze prioriteit in het Midden-Oosten om deze terroristische organisatie te verslaan, samen met onze partners in de internationale coalitie."</p>
<p>Wel heeft Macrons minister van Binnenlandse Zaken Castaner aan politie-eenheden in Frankrijk laten weten dat ze de komende dagen extra waakzaam moeten zijn voor mogelijke wraakacties van IS-aanhangers. Ook de leider van de Syrische Democratische Strijdkrachten waarschuwt voor vergeldingsacties. "Slapende cellen zullen wraak zoeken voor Baghdadi's dood."</p>
<p>De Turkse president Erdogan noemt de dood van Baghdadi een keerpunt in de strijd tegen terrorisme. Premier Netanyahu van Israël feliciteerde Trump. "Dit toont onze gedeelde motivatie, van de Verenigde Staten en alle vrije landen, in de strijd tegen terreurorganisaties en terreurstaten."</p>
<p>De Iraanse minister Jahromi van Informatie was niet onder de indruk van de Amerikaanse operatie. Hij twittert dat de VS zijn eigen creatie heeft gedood. Rusland zet vraagtekens bij de informatie van de Amerikanen en zegt "geen betrouwbare informatie" te hebben dat Baghdadi dood is.</p>
