---
layout: post
title: "Plísková houdt Bertens van derde plaats af met titel in Rome"
date: Sun, 19 May 2019 15:10:07 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/ZAlSaD9HY6o/2285397"
feature_image: "https://nos.nl/data/image/2019/05/19/551144/1008x567.jpg"
---

<p>Karolína Plísková heeft het graveltoernooi van Rome gewonnen. De Tsjechische was in de eindstrijd met 6-3, 6-4 te sterk voor de Britse Johanna Konta.</p>
<p>Door haar zege stijgt Plísková van de zevende naar de tweede plaats op de wereldranglijst. Kiki Bertens blijft vierde. Als Plísková de finale had verloren, was de Nederlandse derde geworden. Daarmee zou ze het record van Tom Okker uit 1974 geëvenaard hebben.</p>
<h2>Bertens zegt 'arrivederci' tegen Roma</h2>
<p>Bertens verloor gisteren in de halve finales van Konta, nadat ze vorig week het toernooi van Madrid had gewonnen en daarvoor ook in Stuttgart halvefinaliste was.</p>
<p>Plísková was op het Romeinse gravel een maatje te groot voor Konta. De Britse creëerde in haar tweede finale van deze maand (in Rabat verloor ze van Maria Sakkari) maar één breekkans en verzilverde deze niet. Voor Plísková volstonden twee breaks.</p>
<p>De 27-jarige Plísková veroverde haar dertiende titel op de WTA-tour, maar pas de tweede op gravel. In 2015 won ze in haar thuisland het toernooi van Praag.</p>
<p>Volgende week zondag begint in Parijs het tweede grandslamtoernooi van het jaar, Roland Garros.</p><img src="http://feeds.feedburner.com/~r/nossporttennis/~4/ZAlSaD9HY6o" height="1" width="1" alt=""/>
