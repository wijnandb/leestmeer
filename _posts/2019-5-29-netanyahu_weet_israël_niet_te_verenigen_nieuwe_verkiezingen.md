---
layout: post
title: "Netanyahu weet Israël niet te verenigen: nieuwe verkiezingen"
date: Wed, 29 May 2019 23:31:15 +0200
category: buitenland
externe_link: "https://www.telegraaf.nl/nieuws/3668697/netanyahu-weet-israel-niet-te-verenigen-nieuwe-verkiezingen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/281fe354-825e-11e9-bed5-02c309bc01c1.jpg"
---

<p class="intro">De kiezers in Israël mogen 17 september opnieuw naar de stembus. De Israëlische premier Benjamin Netanyahu is er niet in geslaagd om voor de deadline een coalitie te vormen. Volgens de wet had uiterlijk woensdag middernacht (lokale tijd) een regering geformeerd moeten zijn.</p> <p>Het parlement stemde met 75 stemmen voor en 45 stemmen tegen voor ontbinding en het instellen van nieuwe verkiezingen.</p><p>Likud, de partij van de premier, onderhandelde al weken met een groep rechtse en orthodox-religieuze partijen, maar het overleg zat muurvast. De partijen konden het onder andere niet eens worden over de dienstplicht. De orthodox-joodse partijen eisten dat hun aanhangers daarvan worden uitgezonderd. Maar voor voormalig minister van Defensie Avigdor Lieberman is toetreding tot het leger door orthodoxen juist een breekpunt.</p><p>Impasse</p><p>Als gevolg daarvan drong Netanyahu aan op nieuwe verkiezingen om te voorkomen dat de Israëlische president Reuven Rivlin een lid van een andere partij zou kiezen om te proberen een regering te vormen. Dat zou dan vermoedelijk over ’links’ zijn gegaan, al was een meerderheid daarvoor ook twijfelachtig.</p><p>Het rechtse Likud won de Israëlische parlementsverkiezingen begin april. De partij kreeg 36 zetels, één meer dan de centristische alliantie Blauw en Wit van de leiders Benny Gantz en Yair Lapid.</p>
