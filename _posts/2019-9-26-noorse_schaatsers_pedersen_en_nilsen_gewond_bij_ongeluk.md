---
layout: post
title: "Noorse schaatsers Pedersen en Nilsen gewond bij ongeluk"
date: Thu, 26 Sep 2019 10:02:48 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/pm8NXuBiiMM/2303399"
feature_image: "https://nos.nl/data/image/2019/09/26/580189/1008x567.jpg"
aantal: 299
unieke: 195
bron: "NOS"
---

<p>De Noorse schaatsers Sverre Lunde Pedersen en Simen Spieler Nilsen zijn bij een fietsongeluk in de buurt van het Duitse Inzell gewond geraakt. De twee vlogen dinsdag met hoge snelheid over de kop. Wat precies de oorzaak van het ongeval is, is nog onduidelijk. Beiden werden naar het ziekenhuis overgebracht.</p>
<p>De 26-jarige Nilsen is er het ergst aan toe. Zijn rug heeft een behoorlijke klap gehad en hij kampt met flinke schaafwonden en een lichte hersenschudding. Nilsen mag het ziekenhuis waarschijnlijk vandaag of vrijdag verlaten. Ook Pedersen heeft flinke verwondingen overgehouden aan de klap op het asfalt, maar geen breuken. Hij is alweer ontslagen uit het ziekenhuis en is inmiddels teruggekeerd naar Noorwegen.</p>
<h2>Olympisch kampioenen</h2>
<p>De Noorse ploeg verblijft momenteel in Inzell ter voorbereiding op het nieuwe schaatsseizoen. Pedersen kan volgens de Noorse schaatsbond over enkele weken de training hervatten. Voor Nilsen duurt het herstel langer en dat is voor hem een hard gelag. Door blessures miste hij ook al een groot deel van het afgelopen seizoen.</p>
<p>Bondscoach Bjarne Rykkje prijst zich gelukkig dat geen van de twee schaatsers blijvende schade heeft opgelopen. "Alles komt weer goed, dat is wat ik voor nu kan zeggen. Of dit van invloed is op het komende seizoen? Dat is mogelijk, maar dat moeten we bekijken."</p>
<p>Met Håvard Bøkko werden Nilsen en Pedersen in 2018 olympisch kampioen op de achtervolging, na Nederland in de halve finales te hebben verslagen. Pedersen werd dit jaar in Inzell wereldkampioen op de 5000 meter en pakte in Pyeongchang brons op dit onderdeel.</p>
<p>In maart 2018 lag Pedersen in het Olympisch Stadion van Amsterdam op koers voor de wereldtitel allround, tot een val op de tien kilometer een einde maakte aan zijn missie.</p>
<p>Het internationale schaatsseizoen begint half november met de wereldbekerwedstrijd in Minsk.</p><img src="http://feeds.feedburner.com/~r/nossportschaatsen/~4/pm8NXuBiiMM" height="1" width="1" alt=""/>
