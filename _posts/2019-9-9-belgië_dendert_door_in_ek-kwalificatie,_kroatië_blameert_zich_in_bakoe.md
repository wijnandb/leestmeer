---
layout: post
title: "België dendert door in EK-kwalificatie, Kroatië blameert zich in Bakoe"
date: Mon, 09 Sep 2019 20:14:31 +0200
categories: 
- sport 
- voetbal 
externe_link: "https://nos.nl/l/2301033"
feature_image: "https://nos.nl/data/image/2019/09/09/576237/1008x567.jpg"
---

<p>België heeft in EK-kwalificatiegroep I een makkelijke avond beleefd in Glasgow. De ongenaakbare koploper - met 15 punten uit 5 wedstrijden - nam al in de eerste helft ruim afstand van Schotland en zegevierde uiteindelijk met 4-0.</p>
<p>De Belgen counterden in de negende minuut naar een voorsprong. Dries Mertens pikte na een afgeslagen Schotse vrije trap de bal op en bediende onmiddellijk Kevin De Bruyne in de diepte. De aanvoerder had op zijn beurt oog voor Romelu Lukaku, die beheerst de 0-1 binnenschoof.</p>
<p>De Bruyne was ook de aangever bij de 0-2 van Thomas Vermaelen, de tegenwoordig in Japan spelende verdediger die zich na een mislukte Belgische cornervariant nog in de voorste gelederen bevond, en de 0-3 van Toby Alderweireld, wiens kopbal na weer een hoekschop via de lat binnenviel.</p>
<p>Kort na rust doken achtereenvolgens Scott McTominay en Andrew Robertson dreigend op voor Thibaut Courtois, maar de Belgische doelman was beide keren de situatie meester. Aan de andere kant redde collega David Marshall op een indraaiend schot van Mertens en schoof De Bruyne in kansrijke positie de bal naast.</p>
<p>In de slotfase slaagde De Bruyne er alsnog in zijn sterke optreden op Hampden Park te bekronen, Hij verschalkte Marshall met een fraai diagonaal schot.</p>
<p>In het kielzog van de nummer één van de FIFA-wereldranglijst is ook Rusland hard op weg naar de eindronde van het EK in 2020, al gebeurde dat wel met veel minder glans. In eigen huis werd op de valreep afgerekend met Kazachstan. Mario Fernandes zorgde in de 89ste minuut voor de winnende 1-0.</p>
<h2>Slechts remise Kroatië in Azerbeidzjan</h2>
<p>Vice-wereldkampioen Kroatië blameerde zich door op bezoek bij Azerbeidzjan niet verder te komen dan een 1-1 gelijkspel. De Kroaten kwamen desalniettemin alleen de leiding in groep E, omdat Hongarije het thuis niet kon bolwerken tegen Slowakije.</p>
<p>Er leek voor Kroatië, dat afgelopen vrijdag nog afgetekend met 4-0 had gewonnen in Slowakije, weinig aan de hand in Bakoe toen Luka Modric na elf minuten een penalty verzilverde.</p>
<p>De Kroaten wisten de marge echter niet te vergroten en kregen daarvoor in de 72ste minuut de rekening gepresenteerd. Tamkin Khalilzade wervelde op z'n Messi's langs enkele verdedigers en rondde op onberispelijke wijze af.</p>
<h2>Hongarije profiteert niet</h2>
<p>Hongarije had van die misstap kunnen profiteren door zelf wel te winnen van Slowakije, maar het kreeg in Boedapest de deksel op de neus: 1-2.</p>
<p>Robert Mak had de gasten kort voor rust op voorsprong gezet, maar even snel erna bracht Dominik Szoboszlai de stand weer in balans. De hoop bij het thuispubliek dat het tij aan het keren was, werd niet veel later door Robert Bozenik de grond in geboord.</p>
<p>Een nieuw comeback zat er niet in voor de Hongaren, die door de nederlaag juist een plaatsje zakten op de ranglijst.</p>
<h2>Geen goals bij Polen-Oostenrijk</h2>
<p>In groep G eindigde de topper in Warschau tussen Polen en Oostenrijk in een teleurstellende 0-0. Lachende derde was Slovenië dat thuis met 3-2 won van Israël.</p>
<p>De winst van de Slovenen kwam allerminst zonder slag of stoot tot stand. De gasten slaagden in de tweede helft de vlak voor rust opgelopen achterstand zelfs om te draaien. Bebras Natcho en Eran Zahavi scoorden voor Israël.</p>
<p>Dat kon maar kort van de weelde genieten. In de 66ste minuut liet Roman Bezjak de 2-2 aantekenen.</p>
<p>Dat leek ook de eindstand te worden in Ljubljana. In de 90ste minuut sleepte Benjamin Verbic met zijn tweede doelpunt van de avond echter alsnog de volle buit binnen voor de Slovenen, die zich prompt tussen Polen en Oostenrijk nestelden in de stand na zes speelronden.</p>
<p>Ook Noord-Macedonië, dat door vroege treffers van Goran Pandev en Enis Bardhi met 2-0 won in Letland, is terug in kansrijke positie.</p>
