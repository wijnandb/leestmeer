---
layout: post
title: "Verstappen glundert: ’Ik ben uit de problemen gebleven’"
date: Sun, 28 Jul 2019 17:45:03 +0200
categories: 
- sport 
- autosport 
externe_link: "https://www.telegraaf.nl/sport/180023764/verstappen-glundert-ik-ben-uit-de-problemen-gebleven"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/34c8f188-b155-11e9-8fa4-0217670beecd.jpg"
---

<p class="intro">Max Verstappen straalde na zijn gewonnen race op het circuit van Hockenheim natuurlijk van oor tot oor. „Wat een race, wat een zege”, brulde de coureur van Red Bull door de teamradio na het passeren van de finishvlag.</p> <p>„Het was goed”, zei Verstappen tegenover Ziggo Sport. „Bij de start had ik wat problemen, maar dat gold volgens mij voor iedereen die aan de rechterkant van de startopstelling stond. Niemand leek goed grip te hebben.”</p><p>Verstappen zakte na de start van P2 naar P4, en kwam vervolgens weer op P3 terecht. Mede dankzij de dramatische pitstop van Lewis Hamilton kon de Nederlander uiteindelijk de leiding grijpen. „Het was lastig en link om op de juiste momenten te kiezen om naar binnen te gaan en nieuwe banden te nemen. Buiten die ene spin (waar zijn auto 360 graden draaide, red.) ben ik uit de problemen gebleven. We hadden het goed onder controle.”</p><p>Sebastian Vettel rukte vanaf de twintigste startpositie op naar uiteindelijk de tweede plaats in de einduitslag. „Maar hij was geen gevaar voor me”, zei Verstappen. „Gezien alles wat er om me heen gebeurde, reed ik lekker op safe. Risico’s nemen was niet nodig en bovendien had ik de snelste ronde gereden. Ik zat lang vast achter Valtteri Bottas, maar toen ik eenmaal aan de leiding kwam, reed ik zo weg. Ik heb toen nog een keer een pitstop gemaakt om nieuwe intermediates te nemen, want Charles Leclerc had dat ook gedaan en die reed toen ontzettend hard.”</p>
