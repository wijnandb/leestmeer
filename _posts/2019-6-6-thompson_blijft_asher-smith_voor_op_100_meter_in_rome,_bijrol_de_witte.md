---
layout: post
title: "Thompson blijft Asher-Smith voor op 100 meter in Rome, bijrol De Witte"
date: Thu, 06 Jun 2019 21:51:41 +0200
category: sport
externe_link: "https://nos.nl/l/2287924"
feature_image: "https://nos.nl/data/image/2019/06/06/555078/1008x567.jpg"
---

<p>Bij de Diamond League-wedstrijden in Rome heeft Elaine Thompson de 100 meter gewonnen. De olympisch kampioene hield na een inhaalrace Europees kampioene Dina Asher-Smith net achter zich: 10,89 (beste tijd van het seizoen) om 10,94.</p>
<p>Thompson had dit jaar nog geen potten weten te breken: de Jamaicaanse werd in Shanghai op de 100 meter derde achter de met een gebroken pols lopende Aleia Hobbs en Blessing Okagbare en in Stockholm tweede op de 200 meter, ruim achter Asher-Smith.</p>
<p>De Britse liep in Rome haar eerste 100 meter, na winst op de dubbele afstand in Doha en Stockholm.</p>
<h2>Geen Schippers, De Witte zevende</h2>
<p>Dafne Schippers en Jamile Samuel waren er niet bij in de Italiaanse hoofdstad. Zij komen zondag in actie op de 100 meter bij de FBK Games in Hengelo.</p>
<p>Lisanne de Witte, de enige Nederlandse die aan de start verscheen in Rome, kon geen rol van betekenis spelen op de 400 meter. De nummer drie van de laatste EK's (outdoor en indoor) zette met 52,17 de zevende tijd neer.</p>
<p>De Witte werd eerder dit seizoen zesde in Shanghai en plaatste zich toen met 51,80 voor de WK van later dit jaar in Qatar. Nu kwam ze als laatste de bocht uit en wist ze alleen Raphaela Lukudo en Courtney Okolo in te halen.</p>
<p>Salwa Eid Naser uit Bahrein, in Shanghai winnares in 50,65, zegevierde ditmaal in 50,26.</p>
<p>Genzebe Dibaba liep een sterke race op de 1.500 meter. De wereldrecordhoudster slaagde er op de laatste honderd meter in de Britse Laura Muir op afstand te houden en won in 3.56,28.</p>
<h2>Norman snel op 200 meter</h2>
<p>Voor de sprintende mannen stond er geen 100 meter, maar een 200 meter op het programma. De 21-jarige Amerikaan Michael Norman noteerde met 19,70 de beste tijd van het seizoen en hield zijn even oude landgenoot Noah Lyles 0,02 achter zich. De Turkse wereldkampioen Ramil Goelijev werd vierde in 20,35.</p>
