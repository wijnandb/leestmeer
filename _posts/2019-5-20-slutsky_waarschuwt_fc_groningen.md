---
layout: post
title: "Slutsky waarschuwt FC Groningen"
date: Mon, 20 May 2019 18:24:04 +0200
categories: 
- sport 
- voetbal 
externe_link: "https://www.telegraaf.nl/sport/3617697/slutsky-waarschuwt-fc-groningen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b90ab6f4-7b1b-11e9-b26a-02c309bc01c1.jpg"
---

<p class="intro">Trainer Leonid Slutsky van Vitesse ziet de return tegen FC Groningen, dinsdag in Arnhem, in de halve finales van de play-offs om Europees voetbal met vertrouwen tegemoet.</p> <p>„Ik geef ons een goede kans, de spelers gaan alles geven”, zegt de Russische coach. „We moeten dominanter en agressiever zijn. Je krijgt te maken met een tegenstander die gaat verdedigen. Zij gaan tegenhouden, wij gaan aanvallen en op zoek naar een doelpunt.”</p><p>Vitesse verloor zaterdag de eerste wedstrijd in Groningen met 2-1. De treffer van linksback Max Clark namens de bezoekers in de zeventigste minuut stemde Slutsky na afloop redelijk tevreden. „Er staat natuurlijk veel op het spel in dit soort wedstrijden. Een uitdoelpunt kan doorslaggevend zijn.”</p><p>Vitesse verloor dit seizoen slechts één keer in de eigen GelreDome. „In bijna iedere thuiswedstrijd hebben we gedomineerd. Met het publiek achter ons zijn we tot veel in staat. De supporters zijn erg belangrijk en kunnen ons tegen FC Groningen helpen op weg naar een kostbare overwinning”, betoogde Slutsky.</p><p>Collega Danny Buijs van FC Groningen weet wat zijn ploeg in Arnhem te doen staat. „We moeten zelf top spelen om de finale te halen”, blikte hij vooruit. „De oplossing ligt vooral weer bij onszelf. Tonen we weer lef en zijn we net zo goed aan de bal als afgelopen zaterdag? Het is een tweeluik en je ziet vaak dat de thuisclub in een wedstrijd iets meer kan brengen. Maar ik denk dat wij wel een tikkie hebben uitgedeeld aan Vitesse. De voorsprong is prettig, maar ook de manier waarop we hebben gespeeld. Het was jammer van de tegengoal, want die kwam op dat moment toch uit de lucht vallen.”</p>
