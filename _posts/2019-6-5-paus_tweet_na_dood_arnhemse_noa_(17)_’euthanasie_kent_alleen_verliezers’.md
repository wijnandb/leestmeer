---
layout: post
title: "Paus tweet na dood Arnhemse Noa (17): ’Euthanasie kent alleen verliezers’"
date: Wed, 05 Jun 2019 20:07:51 +0200
categories: 
- entertainment 
- opinie 
externe_link: "https://www.telegraaf.nl/nieuws/1640355527/paus-tweet-na-dood-arnhemse-noa-17-euthanasie-kent-alleen-verliezers"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/735e6404-87c6-11e9-91aa-02d1dbdc35d1.jpg"
---

<p class="intro">Paus Franciscus heeft aan zijn achttien miljoen volgers op Twitter laten weten dat „euthanasie en hulp bij zelfmoord een verlies voor ons allen zijn.” Dat deed de geestelijke nadat het overlijden van de 17-jarige Noa Pothoven uit Arnhem wereldnieuws werd. In haar biografie stelde ze eerder dat ze niet langer wilde leven.</p> <p>Het meisje kampte enorm met haar verleden, bleek uit haar biografie ’Winnen of leren’. Ze zegt onder meer al op jonge leeftijd verkracht te zijn. Ze was de laatste tijd erg depressief en leed aan anorexia. Ze stapte al eens naar een Levenseindekliniek in Den Haag om naar de mogelijkheden van euthanasie te vragen.</p><p>Waar ze zondag precies aan is overleden, is onduidelijk. Een medisch team zou haar hebben begeleid. De familie, die verder niet naar buiten wil treden, stelt tegen dagblad de Gelderlander dat er geen sprake is geweest van actieve euthanasie en betreurt foute berichtgeving daarover door buitenlandse media. De tiener is mogelijk door ondervoeding om het leven gekomen. Ze weigerde nog voedsel tot haar te nemen, zo schreef ze zelf recent in een afscheidsbericht op haar inmiddels verwijderde Instagrampagina. „Ik ben nu een tijdje gestopt met eten en drinken en na veel gesprekken en beoordelingen is besloten dat ik word losgelaten, omdat mijn lijden ondragelijk is. Het is op.”</p><p>Wereldnieuws</p><p>Italiaanse kranten en ook andere internationale media als The Washington Post en Fox News berichtten over haar overlijden. In veel van die verslagen wordt de indruk gewekt dat de doodsoorzaak euthanasie is, tot verdriet van de familie. Des te opmerkelijker is de tweet die de paus woensdag deelde. „Het is onze roeping om degenen die lijden nooit te verlaten, nooit opgeven, maar verzorgen en liefhebben om de hoop te herstellen”, schreef hij.</p><p>Aangrijpend</p><p>Kamerlid Lisa Westerveld uit Gelderland bezocht het meisje recent. Het verhaal van Noa maakte veel indruk op de GroenLinks-politica. Dat internationale media misinformatie over „de tragische dood van Noa” delen, doet Westerveld veel. „Haar vrienden en familie willen dat mensen weten dat ze niet aan euthanasie is overleden. Ik vraag alle media de privacy van Noa’s familie te respecteren en ze in vrede te laten rouwen.”</p>
