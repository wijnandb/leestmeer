---
layout: post
title: "Omkleden in bouwput, Napoli-trainer Ancelotti furieus: 'Minachting van de club'"
date: Thu, 12 Sep 2019 11:33:11 +0200
categories: 
- sport 
- voetbal 
externe_link: "https://nos.nl/l/2301364"
feature_image: "https://nos.nl/data/image/2019/09/12/576724/1008x567.jpg"
aantal: 249
unieke: 175
bron: "NOS"
---

<p>Loshangende stopcontacten, wasbakken die ontbreken en overal stellages en blikken verf. Het is in een notendop hoe de kleedkamers van Serie A-club Napoli er momenteel uitzien. En dat terwijl zaterdag de eerste thuiswedstrijd van het seizoen gepland staat en volgende week Liverpool op bezoek komt in de Champions League.</p>
<p>Trainer Carlo Ancelotti is des duivels. "Waar moeten we ons nu omkleden voor de komende thuiswedstrijden tegen Sampdoria en Liverpool? Ik ben geschokt door de incompetente wijze waarop leiding is gegeven aan deze werkzaamheden."</p>
<p>Het bijna 60 jaar oude Stadio San Paolo, eigendom van de gemeente Napels, heeft deze zomer een flinke renovatie ondergaan en de werkzaamheden zijn uitgelopen. Napoli heeft een filmpje op Twitter gezet om de woorden van Ancelotti te onderstrepen.</p>
<p>Ancelotti: "Ik heb geaccepteerd dat we de eerste twee wedstrijden buitenshuis zouden moeten spelen, zodat de renovatiewerkzaamheden voltooid konden worden. Hoe kunnen de regio, de gemeente en de toezichthouders de afspraken zo geschonden hebben?"</p>
<p>"Hier zijn geen woorden voor", vervolgt de trainer zijn tirade. "Je kan in twee maanden een huis bouwen, maar het lukt deze mensen niet om in die tijd kleedkamers te renoveren. Dit lijkt op minachting en een gebrek aan respect voor de voetbalploeg uit de stad. Ik ben ontzet."</p>
<p>Filomena Smiraglia, de architecte die verantwoordelijk is voor de renovatie, zei in Italiaanse media verrast te zijn door de harde uitspraken van Ancelotti. Ze beweert juist complimenten te hebben gehad van vicevoorzitter Edoardo De Laurentiis. Dat werd via Twitter overigens weer ontkend door Napoli.</p>
