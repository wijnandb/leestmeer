---
layout: post
title: "Van Bommel en De Jong stellig: 'Wij gaan Bergwijn niet aan Ajax verkopen'"
date: Tue, 14 May 2019 15:38:29 +0200
category: sport
externe_link: "https://nos.nl/l/2284589"
feature_image: "https://nos.nl/data/image/2018/12/02/516532/1008x567.jpg"
---

<p>Steven Bergwijn gaat hoe dan ook niet van PSV naar Ajax. Dat benadrukken trainer Mark van Bommel en technisch manager John de Jong van de Eindhovense club. "Niet voor dertig miljoen, niet voor veertig miljoen en zelfs niet voor zeventig", klinkt het.</p>
<p>Een dag voor de laatste speelronde gaat het op sportcomplex De Herdgang voornamelijk over de vermeende Amsterdamse interesse in de buitenspeler.</p>
<p>De Telegraaf laat via het management van Bergwijn optekenen dat de speler zelf oren heeft naar een terugkeer naar Ajax, waar hij in de jeugd al eens voetbalde, maar met ruzie op dertienjarige leeftijd vertrok.</p>
<p>PSV-coach Van Bommel wil er tijdens de persconferentie weinig woorden aan vuil maken. "Het zijn geruchten, er is geen bod geweest. Wij gaan niet aan Ajax verkopen en voor een transfer heb je twee clubs nodig."</p>
<p>Ook De Jong, die over het aan- en verkoopbeleid gaat, voelt zich genoodzaakt om te reageren. "Wij zijn drie keer kampioen geworden in vijf jaar tijd. Onze beste spelers gaan we niet aan onze concurrent verkopen. Het antwoord is en blijft nee."</p>
<p>Na de thuiswedstrijd woensdagavond (aftrap 19.30 uur) tegen Heracles Almelo zit het debuutjaar van Van Bommel als hoofdtrainer erop. Een seizoen zonder prijs, al deed PSV tot de laatste fase mee om de landstitel, die sinds afgelopen weekend officieus op naam staat van Ajax.</p>
<p>Met name in het begin van dit seizoen maakte de formatie van Van Bommel indruk met veel punten en goals. Zijn naam werd al snel gelinkt aan Bayern MÃ¼nchen, de club waarvoor hij jarenlang speelde.</p>
<p>Dus hoe zit het met zijn eigen toekomst? Van Bommel houdt zich op de vlakte. "Er zijn geruchten, maar zolang er niets concreets is, kan ik er weinig over zeggen. Pas daarna ga je over iets nadenken."</p>
<p>En op de vraag waarom hij niet met zekerheid kan zeggen ook volgend jaar voor de groep van PSV te staan, antwoordt hij: "Ik heb het hartstikke goed naar mijn zin bij PSV."</p>
