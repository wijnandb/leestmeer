---
layout: post
title: "Europese staalfusie Tata Steel en Thyssen-Krupp gaat niet door"
date: Fri, 10 May 2019 12:10:30 +0200
categories: 
- financieel 
- economie 
externe_link: "https://nos.nl/l/2283961"
feature_image: "https://nos.nl/data/image/2019/03/13/536735/1008x567.jpg"
---

<p>Staalgiganten ThyssenKrupp en Tata Steel blazen de fusie van hun Europese takken af, melden de bedrijven. Daarmee is de grootste staalfusie sinds 2006 van de baan. Bij de fusie zou ook Tata Steel in IJmuiden betrokken zijn.</p>
<p>In juni meldde ThyssenKrupp nog trots dat de deal rond was. Alleen de Europese mededingingsautoriteiten moesten er nog naar kijken. Dat vertrouwen hield het Duitse bedrijf volgens de Frankfurter Allgemeine Zeitung tot een paar dagen geleden vol. Volgens de Duitse krant is het ThyssenKrupp-topman Guido Kerkhoff niet gelukt de Europese Commissie te overtuigen.</p>
<h2>Tata Steel: Commissie wilde het niet goedkeuren</h2>
<p>In een verklaring schrijft Tata Steel vanuit India dat de staalbedrijven vandaag het idee kregen dat de Commissie niet van plan was de fusie goed te keuren. De bedrijven hebben de afgelopen tijd uitvoerig gesproken met de mededingingsautoriteiten om te kijken hoe ze de bezwaren weg konden nemen. Tata Steel schreef dat uit de reactie van de Commissie op die gesprekken blijkt dat het "onwaarschijnlijk is" dat aangedragen oplossingen voldoende zijn.</p>
<p>Het rommelde al een tijdje rond de fusie. Vorige maand liet de centrale ondernemingsraad (COR) van de Nederlandse tak van Tata Steel weten dat de maatregelen die de staalbedrijven van de mededingsautoriteiten moeten nemen voor de samensmelting onacceptabel zijn. Om de bezwaren van de autoriteiten weg te nemen stelde Tata voor om een Belgisch onderdeel, dat onder Tata Steel Nederland valt, af te stoten. Daar kwam de COR tegen in opstand.</p>
<h2>We weten van niets</h2>
<p>Tata Steel Nederland werd overrompeld door de geruchten over het afblazen van de fusie. Vlak voordat ThyssenKrupp die geruchten bevestigde, zei een woordvoerder van de Nederlandse tak van Tata Steel: "Wij weten nog van niets."</p>
<p>Aad in 't Veld, bestuurder van FNV Metaal, noemt het geen probleem voor de staalfabrieken in IJmuiden dat de fusie niet doorgaat. "Het is natuurlijk jammer, maar we zijn niet afhankelijk van de fusie. Het bracht wel groeipotentie, maar aan de andere kant was de voorgenomen verkoop van de verzinklijn in BelgiÃ« weer negatief."</p>
<p>Voor het moederbedrijf van Tata Steel in India zou de fusie wel een uitkomst zijn geweest. Als de Europese samensmelting door was gegaan zou het Indiase bedrijf de helft van de aandelen in het nieuwe Europese bedrijf krijgen. Het bedrijf zou dan geen meerheidsaandeelhouder meer zijn in de Europese tak, die voortaan meer op eigen benen beslissingen zou kunnen nemen. Het moederbedrijf kon daardoor na de fusie de aandacht weer volledig op de Indiase markt richten. Op die thuismarkt wil Tata Steel verder groeien.</p>
<h2>Korte termijn</h2>
<p>Nu de fusie niet doorgaat, wil het bedrijf een andere manier vinden om van het meerderheidsbelang in de Europese tak af te komen. Op korte termijn zal het bedrijf bekend maken hoe het dat gaat doen.</p>
<p>Het nieuwe fusiebedrijf zou na ArcelorMittal het grootste staalbedrijf van Europa worden. Het hoofdkantoor zou in Amsterdam komen. Thyssenkrupp Tata Steel, zoals de nieuwe naam zou luiden, zou ongeveer 48.000 medewerkers krijgen en een omzet van 15 miljard euro. Van de werknemers werken er 21.000 bij Tata Steel.</p>
