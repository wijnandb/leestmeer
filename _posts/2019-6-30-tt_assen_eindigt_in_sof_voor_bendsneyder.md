---
layout: post
title: "TT Assen eindigt in sof voor Bendsneyder"
date: Sun, 30 Jun 2019 12:42:35 +0200
category: sport
externe_link: "https://www.telegraaf.nl/sport/610088428/tt-assen-eindigt-in-sof-voor-bendsneyder"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/85047d24-9b26-11e9-8efa-02c309bc01c1.jpg"
---

<p class="intro">De TT van Assen is op een sof uitgedraaid voor Bo Bendsneyder. De Nederlandse motorracer ging al vroeg in de race van de Moto2 onderuit.</p> <p>Hij schoof halverwege de tweede ronde (Ruskenhoek) van de baan en bleef even liggen in de grindbak. Hij moest ondersteuning krijgen om van het circuit af te wandelen. Onderzoek in de medische post op het circuit wees uit dat hij slechts wat blauwe plekken had overgehouden aan de buiteling.</p><p>De 20-jarige Bendsneyder kende al geen gelukkig weekeinde. De Rotterdamse wegracer uit het Nederlandse GP-team van de Drentse zakenman Roelof Waninge had tijdens de trainingen grote problemen met de afstelling van zijn motor. Ook in de kwalificatie kwam hij er niet aan te pas en reed slechts de 24e tijd.</p><p>Teammanager Jarno Janssen was vooral blij dat Bendsneyder niets mankeerde, maar kon verder weinig vreugde halen uit de thuisrace van het enige Nederlandse team dat actief is in het WK wegrace. „Een crash is niet de manier waarop je je thuisrace wilt afsluiten. Het is heel spijtig. Bo had het heel moeilijk dit weekeinde; we slaagden er maar niet in het juiste gevoel met de motor te creëren. Er rest ons weinig anders dan de blik op de volgende race te richten en hier weer van te leren. Voor mij staat vast dat we sterker zijn dan we hier hebben laten zien.”</p>
