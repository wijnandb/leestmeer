---
layout: post
title: "Pauw gelooft al tijden in WK-titel: 'Oranje heeft het beste positiespel'"
date: Sun, 07 Jul 2019 10:24:14 +0200
categories: 
- sport 
- voetbal 
externe_link: "https://nos.nl/l/2292406"
feature_image: "https://nos.nl/data/image/2019/07/07/561743/1008x567.jpg"
---

<p>Vera Pauw had ruim voor het begin van het WK vrouwenvoetbal al een kaartje gekocht voor de finale, want ze voelde aan alles dat Nederland dan in Lyon op het veld zou staan. Nu lonkt daadwerkelijk de wereldtitel.</p>
<p>De oud-bondscoach van de vrouwen zei zelfs al in januari dat Oranje weleens wereldkampioen zou kunnen worden.</p>
<p>"Ik werd door iedereen voor gek verklaard, maar het was totaal geen bluf. De Nederlandse speelsters zitten allemaal op hun top, hebben een schat aan ervaring en hebben de beste jeugdopleiding ter wereld genoten. Nederland is het enige land waar het spel zich in de afgelopen tien jaar heeft ontwikkeld."</p>
<h2>Positiespel</h2>
<p>Daarmee doelt Pauw voornamelijk op het positiespel. "Er wordt tijdens dit WK niet altijd goed gespeeld. Maar als er dingen fout gaan, betekent dat nog niet dat je de wedstrijd niet beheerst."</p>
<p>"Op het moment dat de tegenstander moe wordt en niet meer in staat is om in z'n geheel druk te zetten op de bal, komt de kwaliteit van Oranje bovendrijven."</p>
<p>"Terwijl in het buitenland in eerste instantie de nadruk ligt op de fysieke component, staat in Nederland het verbeteren van het voetbalvermogen voorop. De reden dat veel verschillende Nederlandse speelsters hebben gescoord dit toernooi, komt voort uit het positiespel. Wij beheersen het spel als geen ander als er vermoeidheid optreedt", aldus Pauw.</p>
<p>En dus moet de verwachte storm van de Verenigde Staten in de beginfase overleefd worden. De Amerikanen wisten tot nu toe in elk WK-duel binnen twaalf minuten te scoren. "Als het lang 0-0 blijft, of eventueel 0-1, dan gaan wij winnen. De Verenigde Staten zijn de torenhoge favoriet, dat staat buiten kijf. Maar als we zonder kleerscheuren uit die storm komen..."</p>
<p>Het gekochte kaartje voor de WK-finale heeft Pauw overigens niet meer nodig. De KNVB heeft haar inmiddels uitgenodigd voor de eindstrijd.</p>
