---
layout: post
title: "Benedetti wint eerste bergetappe in Giro d'Italia"
date: Thu, 23 May 2019 17:10:48 +0200
categories: 
- sport 
- wielrennen 
externe_link: "https://nos.nl/l/2285989"
feature_image: "https://nos.nl/data/image/2019/05/23/552019/1008x567.jpg"
---

<p>De twaalfde rit in de Giro d'Italia, met het eerste serieuze klimwerk, heeft niet tot grote verschillen geleid tussen de klassementsrenners. Cesare Benedetti won de rit naar Pinerolo en Jan Polanc nam de roze leiderstrui over van ploegmaat Valerio Conti.</p>
<p>Al vroeg in de 158 kilometer lange rit reden 25 man weg, die 15 minuten voorsprong pakten. Na de beklimming van de Montoso (9 kilometer à 9,3%, met de top op 33 kilometer) waren er voorin nog zeven man over.</p>
<p>En de 500 meter lange kasseienklim, met de top op circa 2 kilometer, kostte twee vroege vluchters de kop. Vijf uitgeputte renners vochten daarna om de ritzege. De 31-jarige Bora-renner Benedetti bleek de taaiste en vierde zijn eerste overwinning als prof.</p>
<p>Miguel Ángel López, die in de bergtijdrit veel tijd had verloren, ging kort voor de top van de Montoso in de aanval en kreeg de ook op flinke achterstand gereden Mikel Landa met zich mee.</p>
<p>Beide renners kregen steun van een ploeggenoot, maar de winst bleef beperkt tot een halve minuut.</p>
<h2>Lopez en Landa in de aanval</h2>
<p>López (vorig jaar derde in de Giro en in de Vuelta) en Landa (in 2015 derde in de Giro) hadden met hun aanval snel een minuut te pakken, maar onder anderen Rafal Majka, Simon Yates en Bauke Mollema gaven gas om hun klassementspositie te beschermen.</p>
<p>De eerste bergetappe leverde ook een verliezer van de dag op, Bob Jungels. De Luxemburger van Deceuninck verloor ruim anderhalve minuut op zijn concurrenten.</p>
