---
layout: post
title: "ASML verliest op vlakke AEX"
date: Mon, 20 May 2019 09:58:00 +0200
categories: 
- financieel 
- koersen 
externe_link: "https://www.telegraaf.nl/financieel/3613557/asml-verliest-op-vlakke-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/01386692-7ad6-11e9-9657-0255c322e81b.jpg"
---

<p class="intro">De Amsterdamse beurs staat maandagochtend vrijwel onveranderd na een lagere opening. Het uitdijende handelsconflict tussen de Verenigde Staten en China houdt beleggers bezig. Chipmachinefabrikant ASML is de grootste verliezer in de AEX.</p> <p>Rond 10.00 uur stond de AEX-index 0,1% lager op 557,3 punten. De Midkap noteerde 0,2% in de min op 765,8 punten. De koersenborden in Frankfurt (-0,3%) en Parijs (-0,2%) kleurden eveneens rood, terwijl de beurs in Londen 0,1% steeg.</p><p>Elders lieten de beurzen eveneens een gemengd beeld zien. De Japanse Nikkei-index sloot vanochtend 0,2% hoger dankzij de meevallende economische groei in het land van de rijzende zon. De Amerikaanse beurzen eindigden vrijdagavond overwegend lager door de aanhoudende handelsspanningen tussen de VS en China. De beurzen in New York openen vanmiddag naar verwachting circa 0,2% in het groen.</p><p>In de AEX was ASML de grootste verliezer met een min van 2,2%. De chipmachinefabrikant had last van het aanhoudende handelsconflict tussen de VS en China. Het Chinese technologieconcern Huawei komt steeds ge√Øsoleerder te staan doordat Google de toegang tot besturingssysteem Android heeft beperkt en chipmakers als Intel en Infineon tijdelijk niets meer leveren aan de onderneming uit Shenzhen.</p><p>Royal Dutch Shell was de grootste stijger onder de hoofdfondsen met een plus van 0,9%. De beurszwaargewicht profiteerde van de hogere olieprijs.</p><p>In de Midkap stond chiptoeleverancier Besi onderaan met een verlies van 2,2%. Air France KLM daalde 1,5%. Het luchtvaartconcern had last van tegenvallende resultaten van branchegenoot Ryanair vanwege onder meer stijgende brandstofkosten.</p><p>Wereldhave (+1,3%) kondigde aan dat Matthijs Storm de nieuwe topman wordt. Hij is afkomstig van zakenbank Kempen en volgt Dirk Anbeek op bij het vastgoedfonds. Een ING-analist vindt dat Storm een aanwinst is voor Wereldhave.</p><p>Smallcapfonds B&amp;S Group kwam met cijfers. Het groothandelsbedrijf zag de omzet in het eerste kwartaal met bijna 20% groeien. B&amp;S denkt dat de omzet dit jaar verder zal groeien en dat de resultaten in lijn zullen liggen met de doelstellingen voor de middellange tot lange termijn. Het aandeel B&amp;S koerste 0,2% in de min.</p><p>Op de lokale markt zijn Lavide Holding en stamcelbedrijf Esperite door beursbedrijf Euronext op het zogeheten strafbankje gezet. De noteringsmaatregel komt doordat beide beursfondsen vertraging hebben met het inleveren van het jaarverslag.</p><p>Het van oorsprong IJslandse Marel liet weten nog voor de zomer een beursnotering in Amsterdam te willen hebben. De bouwer van machines voor de verwerking van vis, vlees en kip wil tot 100 miljoen aandelen in de markt zetten. Dat komt neer op circa 15% van het uitgegeven aandelenkapitaal.</p><p>Meer financieel nieuws via de mail? Schrijf je hier in voor onze nieuwsbrief!</p>
