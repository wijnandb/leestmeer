---
layout: post
title: "Beurs: AEX wint na rommelige ECB-dag"
date: Thu, 12 Sep 2019 17:44:00 +0200
categories: 
- financieel 
- koersen 
externe_link: "https://www.telegraaf.nl/financieel/199511992/beurs-aex-wint-na-rommelige-ecb-dag"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/77355fe6-d574-11e9-9f6b-02d1dbdc35d1.jpg"
aantal: 525
unieke: 346
bron: "De Telegraaf"
---

<p class="intro">Het nieuwe stimuleringsprogramma van de Europese Centrale Bank heeft niet tot groot enthousiasme bij beleggers geleid. De AEX wist er aan het einde van de handelsdag ondanks een terugval van zwaargewicht Shell toch een plusje uit te slepen, maar dat was mede aan positief nieuws op het handelsfront te danken.</p> <p>De AEX sloot 0,3% hoger op 574,8 punten, na een hoogste dagstand van 578 punten. De AMX steeg 0,3% naar 836 punten.</p><p>De meeste overige Europese beurzen wonnen licht terrein. De Duitse DAX en de Franse CAC 40 sloten 0,5% hoger. De Britse FTSE 100 klom 0,1%.</p><p>Bij sluiting van de Europese beurzen stond de Dow Jones-index 0,3% hoger en de Nasdaq-index 0,5%.</p><p>Dat beleggers slechts voorzichtig positief reageerden op de aankondigingen door de Europese Centrale Bank, vindt beleggingsstrateeg Simon Wiersma van ING logisch. „De renteverlaging van 0,1 procentpunt was het minimale waarop was gerekend. De omvang van de obligatieaankopen van €20 miljard per maand valt wat tegen, maar door staat tegenover dat het programma vooralsnog oneindig is. Voorts is onduidelijk in hoeverre banken gecompenseerd worden voor de verdere renteverlaging.”</p><p>Dat de meeste beurzen toch winst boekten, kwam mede doordat de Amerikaanse president Donald Trump de invoering van hogere importheffingen op $250 miljard aan Chinese producten heeft uitgesteld van 1 tot 15 oktober. „Het is positief dat beide partijen niet volledig met de hakken in het cement staan en bereid zijn te bewegen. Trump zit nu in een verzachtende modus, zo stuurde hij havik John Bolton deze week de laan uit. Hij lijkt dus bereid iets meer water bij de wijn te doen, maar gaat met hetzelfde gemak met een tweet weer de andere kant op”, meldt directeur Koen Bender van Mercurius Vermogensbeheer.</p><p>In de AEX eindigde betalingsverwerker Adyen met een plus van 2,9% aan kop.</p><p>Vastgoedfonds Unibail-Rodamco-Unibail verloor 2,8%. Beurszwaargewicht Royal Dutch Shell zakte 1,1%. De energiemaatschappij had last van de neergang van de olieprijs in reactie op indicaties dat de OPEC-landen moeite hebben nieuwe productiebeperkingen af te spreken.</p><p>De neergang van de rentes als gevolg van de aankondigingen van de ECB joeg de financiële instellingen omlaag. De verzekeraars ASR en NN daalden 1,5% respectievelijk 0,9%. ING verloor 0,6% en ABN klom 0,1%, wat de onzekerheid tekent over de compensatie voor de pijn van de verdere renteverlaging.</p><p>In de AMX eindigden kabelbedrijf Altice en de toeleverancier aan de chipsector Besi met winsten van 2,3% en 2,2% aan kop.</p><p>SBM Offshore verloor 2,3%. De maritiem dienstverlener heeft volgens tv-programma Zembla in 2018 een ernstig vervuild schip laten slopen in India.</p><p>Intertrust eindigde onveranderd en doorbrak daarmee een neergang van zeven handelsdagen. Fnancieel topman Hans Turkesteen vertrekt per direct bij de financieel dienstverlener.</p><p>Op de lokale markt kreeg AND een koersdreun van 16,9% voor de kiezen. De fabrikant van digitale kaarten kampt met een geldtekort en is daarover in gesprek met financiers.</p><p>Ajax won 2,2%. De Amsterdamse voetbalclub wordt op maandag 23 september opgenomen in de AScX. Ook de Brabantse elektronicatoeleverancier Neways (-1,7%) gaat deel uitmaken van de smallcapindex.</p><p>De koers van nieuwkomer Prosus daalde 2,6%. De dochter van de Zuid-Afrikaanse technologiegigant Naspers belandde woensdag 26% boven de referentiekoers.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
