---
layout: post
title: "Nederlandse producer YoungKio (19) over megahit: 'Dit is echt gestoord!'"
date: Tue, 23 Jul 2019 20:23:17 +0200
category: cultuur
externe_link: "https://nos.nl/l/2294783"
feature_image: "https://nos.nl/data/image/2019/07/23/565556/1008x567.jpg"
---

<p>Drie jaar geleden begon de 19-jarige producer YoungKio uit Purmerend met het maken van beats op de zolderkamer van zijn ouders. Dat zijn muziek nu al zestien weken bovenaan de belangrijkste hitlijst van de Verenigde Staten zou staan, had hij nooit voor mogelijk gehouden. Hiermee evenaart hij met zijn track het huidige record van langstgenoteerde nummer 1-hit in de Billboard Hot 100.</p>
<p>In het midden staat YoungKio, met links Billy Ray Cyrus en rechts Lil Nas X:</p>
<p>Kio, zoals zijn vrienden hem noemen, begon in 2016 met produceren. Een vriend van hem moedigde hem aan om het eens te proberen, omdat hij goed was met computers. Na wat oefenen, besloot Kio zijn beats op een Amerikaanse website te plaatsen. Artiesten kunnen via dit platform beats voor hun nummers kopen.</p>
<p>De Amerikaanse artiest Lil Nas X kocht een van de beats van Kio, maakte hier het nummer Old Town Road op en scoorde onverwacht een wereldhit. Kio kwam erachter dat zijn beats gebruikt waren toen hij in Instagram-video's werd getagd door een meisje dat zijn track herkende. "Ik heb Lil Nas X toen benaderd en gezegd dat ik graag betrokken wilde zijn bij het promoten van het nummer", vertelt Kio.</p>
<p>De Amerikaanse artiest vond dat een erg goed idee. "Lil Nas X betrekt mij nu overal bij", vertelt Kio. "Sommige artiesten zien je echt als producer, maar hij ziet het alsof ik het nummer ook heb gemaakt. Hij heeft drie miljoen volgers op Instagram, maar geeft ook mij overal de credits voor. Daar ben ik hem dankbaar voor."</p>
<p>Benieuwd hoe het nummer klinkt? Zo dus:</p>
<p>Old Town Road is niet alleen voor Kio zijn eerste grote hit. Ook voor Lil Nas X is het zijn doorbraak. Het nummer ging viral op sociale media als Instagram, Twitter en TikTok, vanwege de vele memes en grappige filmpjes die op het nummer werden gemaakt. Dat ze het huidige billboard-record zouden evenaren, had Kio nooit verwacht. "Toen we het nummer maakten, waren we beiden super klein. Dit is echt gestoord!"</p>
<p>Kio noemt het succes en de plotselinge aandacht "super dope". Toch was beroemd worden nooit echt zijn doel. "Ik ben ook een beetje producer geworden om alles op de achtergrond te doen. Ik doe het dus niet per se voor de fame."</p>
<p>En hoe het nu verdergaat? Daar kan Kio niet veel over vertellen. "Ik ben met veel artiesten in de studio geweest, maar als je een nummer maakt duurt het soms wel anderhalf jaar tot het uitkomt." Wanneer er echt iets nieuws wordt uitgebracht, kan hij dus nog niet zeggen.</p>
