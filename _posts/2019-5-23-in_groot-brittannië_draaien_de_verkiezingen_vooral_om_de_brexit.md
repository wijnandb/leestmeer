---
layout: post
title: "In Groot-Brittannië draaien de verkiezingen vooral om de brexit"
date: Thu, 23 May 2019 20:11:09 +0200
category: buitenland
externe_link: "http://feeds.nos.nl/~r/nosnieuwsbuitenland/~3/dXkgRth6N28/2286013"
feature_image: "https://nos.nl/data/image/2019/05/23/552061/1008x567.jpg"
---

<p>Vandaag moet de dag van Nigel Farage worden. Hij hoopt met zijn gloednieuwe Brexit Party de grootste te worden deze verkiezingen. Hij zou daarmee flink profiteren van het feit dat de Conservatieven van premier May er maar niet in slagen om het eens te worden over hoe de Britten de EU moeten verlaten.</p>
<p>In de meest recente peilingen komt zijn Brexit-partij uit op ruim 30 procent van de stemmen. Daarmee heeft Farage een straatlengte voorsprong op de rest, terwijl de Conservatieven van May weleens minder dan tien procent van de stemmen kunnen halen. Dat zou een historisch slecht resultaat betekenen.</p>
<p>In gemeentes als Dartford lijkt de Brexit Party op weg om heel wat stemmen op te halen. Bij het stembureau in de baptistische kerk blijkt bijna iedereen op Farage te hebben gestemd. "We willen uit de EU. Daar hebben we drie jaar geleden voor gestemd. Er wordt gesold met ons", zegt Dave, die zijn stem vooral gebruikt om een signaal af te geven aan de regering en parlementariërs.</p>
<p>"De Conservatieven en Labour zijn alleen maar druk met zichzelf. Ze vergeten voor wie ze daar zitten, ze zitten daar voor ons. We hadden eind maart de EU al moeten verlaten, dat is niet gebeurd."</p>
<p>In Dartford stemde bij het referendum drie jaar geleden ruim 60 procent voor een vertrek uit de EU. De woede over het feit dat dat nog altijd niet is gebeurd, is groot. Velen hier hadden nooit verwacht en gewild dat ze voor deze verkiezingen toch weer moesten komen opdraven.</p>
<p>Door te kiezen voor de Brexit Party willen veel stemmers een signaal afgeven aan hun huidige regering: </p>
<p>"Wat is je stem nog waard als de politiek er toch niets mee doet?", vraagt Heather zich op de markt in Dartford af. "Uiteindelijk hoop ik daarom dat iemand als Farage ooit premier zal worden. Hij zal ons land hoe dan ook uit de EU krijgen."</p>
<p>Farage hoopt met deze verkiezingen vooral voet aan de grond te krijgen in de Britse politiek. Het gaat hem veel minder om zijn rol straks als Europarlementariër, iets wat hij namens zijn vorige partij Ukip al twintig jaar is geweest. "Ik hoop dat ik zo snel mogelijk weer weg ben uit het Europees parlement, dat is het plan", grapte hij vanmorgen nadat hij zijn stem had uitgebracht. "Want dat betekent dat we de EU uit zijn."</p>
<h2>No Deal-brexit</h2>
<p>Een grote overwinning voor zijn Brexit Party zal de druk op de Conservatieven verhogen om ook zijn kant op te bewegen, richting een harde No Deal-brexit, een vertrek uit de EU zonder afspraken. Aangezien premier May op het punt staat te vertrekken, zal haar opvolger serieus rekening moeten houden met de opkomst van de Brexit Party.</p>
<p>Volgens Farage zijn de waarschuwingen dat dat scenario grote gevolgen zal hebben voor de economie overtrokken. En veel van zijn kiezers geloven hem. "Ja, wij redden ons echt wel. We hebben genoeg kennis om zoiets te overleven", zegt Dave.</p>
<p>En ook het feit dat hij behalve zijn brexit-plan verder totaal geen verkiezingsprogramma heeft, lijkt weinig van zijn kiezers iets uit te maken. "Ach, de Conservatieven en Labour hadden ook in hun verkiezingsprogramma staan dat ze de wil van het volk zouden respecteren. Hebben ze ook niet gedaan. Dus wat is zo'n programma nou helemaal waard? Nee, ik geloof Farage op zijn woord", zegt Rick.</p>
<p>In tegenstelling tot in Nederland, volgt er in Groot-Brittannië vanavond geen exitpoll. De Britten zullen moeten wachten tot zondagavond, dan zal de uitslag bekend worden gemaakt.</p><img src="http://feeds.feedburner.com/~r/nosnieuwsbuitenland/~4/dXkgRth6N28" height="1" width="1" alt=""/>
