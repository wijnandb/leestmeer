---
layout: post
title: "'Roglic gaat Vuelta winnen, deze kans laten we niet meer glippen'"
date: Sat, 14 Sep 2019 09:50:17 +0200
categories: 
- sport 
- wielrennen 
externe_link: "https://nos.nl/l/2301631"
feature_image: "https://nos.nl/data/image/2019/09/14/577127/1008x567.jpg"
aantal: 327
unieke: 212
bron: "NOS"
---

<p>Team Jumbo-Visma is met Primoz Roglic nog twee etappes verwijderd van de eindoverwinning in de Ronde van Spanje. Een zege die de Sloveen alles behalve is komen aanwaaien.</p>
<p>Meerdere malen stond de Nederlandse formatie deze Vuelta flink onder druk en ook in de negentiende etappe van vrijdag ging het niet over rozen.</p>
<p>Kopman Roglic kwam samen met vijf ploeggenoten ten val en zag meesterknecht Tony Martin als gevolg daarvan opgeven. Na de crash voerde Movistar het tempo in het peloton op, maar de Sloveense rodetruidrager slaagde er toch in de opgelopen achterstand goed te maken en wist uiteindelijk tegelijk met zijn concurrenten voor de eindzege de finish te bereiken.</p>
<p>Ploegleider van Jumbo-Visma, Merijn Zeeman, noemde de actie van Movistar opmerkelijk. "Wij reden op kop van het peloton, dus iedereen zag dat Roglic viel."</p>
<p>"Dat het peloton wacht op de leider in het klassement is geen wet, maar een ongeschreven regel. Uiteindelijk moet elke ploeg zijn eigen afwegingen maken", aldus Zeeman in Langs de Lijn En Omstreken.</p>
<h2>Movistar van geen kwaad bewust</h2>
<p>Van onsportief gedrag wilde de sportdirecteur van Movistar, José Luis Arrieta, na afloop van de etappe niets weten. "We hadden vooraf een tactisch plan uitgestippeld en de bedoeling was om aan te vallen op de plek waar we dat hebben gedaan."</p>
<p>Later op de avond bood de Spaanse ploeg alsnog excuses aan voor wat er tijdens de etappe was gebeurd.</p>
<p>Ondanks de druk en de tegenslag heeft Zeeman er vertrouwen in dat Roglic zondag in Madrid in het rood op het podium staat. "We moeten in de laatste bergetappe vandaag de pijntjes vergeten."</p>
<p>Het zou de eerste eindoverwinning in een grote ronde voor Jumbo-Visma zijn sinds de overwinning van Denis Mentsjov in de Ronde van Italië van 2009, destijds in de kleuren van Jumbo's voorloper Rabobank.</p>
<p>Zeeman is resoluut: "We hebben een geweldige kans voor een fantastisch succes. Deze kans laten wij niet meer glippen."</p>
<p>Bekijk hier het profiel van de voorlaatste etappe in de Vuelta:</p>
