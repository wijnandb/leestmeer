---
layout: post
title: "Halep wint eerste Wimbledontitel na masterclass tegen Williams"
date: Sat, 13 Jul 2019 16:25:40 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/Qs4mw6aZAWQ/2293331"
feature_image: "https://nos.nl/data/image/2019/07/13/563249/1008x567.jpg"
---

<p>Met groot machtsvertoon heeft Simona Halep zich voor het eerst tot Wimbledonkampioene gekroond. In haar debuutfinale in Londen liet ze 23-voudig grandslamwinnares Serena Williams kansloos: 6-2, 6-2.</p>
<p>Williams had tijdens het toernooi dat ze al zeven keer won een uitgelezen kans om het record van 24 grandslamtitels van Margaret Court te evenaren. Tegen Halep kreeg ze echter geen seconde de gelegenheid om in de wedstrijd te groeien. Binnen het uur was de wedstrijd al gespeeld.</p>
<h2>Veel fouten</h2>
<p>Williams kwam geen moment in haar ritme en maakte veel fouten. Met name in de beginfase speelde de Amerikaanse slordig. Halep stond binnen de kortste keren op een 4-0 voorsprong. Op 5-2 serveerde de Roemeense de set gemakkelijk uit.</p>
<p>Williams begon de tweede set sterker, maar Halep bleek keer op keer een antwoord te hebben op het powertennis van de Amerikaanse. De Roemeense, die andermaal aantoonde over uitzonderlijk voetenwerk te beschikken, leverde een masterclass af en gaf Williams bij herhaling met onwaarschijnlijke slagen het nakijken.</p>
<h2>Slechts twee aces</h2>
<p>In de derde servicegame van Williams in de tweede set kreeg de Roemeense twee breakkansen. Bij de eerste was het gelijk raak. Even later was de dubbele break ook een feit, mede omdat de service van Williams matig liep. Slechts twee aces sloeg de Amerikaanse, terwijl ze eerder in het toernooi er in totaal 45 maakte. Op eigen service maakte Halep het karwei af.</p>
<p>De winnares noemde de finalepartij tegen Williams de beste wedstrijd die ze ooit gespeeld heeft. Daarna richtte zij zich tot haar ouders, die op de tribune zaten. "Toen ik ongeveer tien jaar oud was, zei mijn moeder dat ik ooit eens in de finale van Wimbledon zou moeten staan. Dat was haar droom en die is realiteit geworden."</p>
<h2>Petje af</h2>
<p>Williams zei haar petje af te nemen voor Halep. "Ik heb alle lof voor haar", zei ze tegen de BBC. "Ze heeft fantastisch gespeeld en verdiend gewonnen."</p>
<p>Halep is de eerste Roemeense tennisster die Wimbledon op haar naam schrijft. Bij de mannen stond al wel eens een Roemeen in de finale. Ilie Nastase haalde in 1972 en 1976 de eindstrijd in Londen, maar verloor beide keren, respectievelijk van Stan Smith en Bj√∂rn Borg. </p>
<p>Morgen staan Roger Federer en Novak Djokovic tegenover elkaar in de mannenfinale. De finale tussen Federer en Djokovic is morgen live te zien op NPO2, NOS.nl en de NOS-app. De uitzending begint om 14.55 uur.</p><img src="http://feeds.feedburner.com/~r/nossporttennis/~4/Qs4mw6aZAWQ" height="1" width="1" alt=""/>
