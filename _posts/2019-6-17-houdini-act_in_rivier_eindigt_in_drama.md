---
layout: post
title: "Houdini-act in rivier eindigt in drama"
date: Mon, 17 Jun 2019 10:38:53 +0200
category: buitenland
externe_link: "https://www.telegraaf.nl/nieuws/1759268416/houdini-act-in-rivier-eindigt-in-drama"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7cb1f282-90f4-11e9-a1a6-0255c322e81b.jpg"
---

<p class="intro">Een Indiase magiër die gisteren in Calcutta een beroemde truc van Harry Houdini probeerde na te bootsen door geboeid in een rivier te springen, is vermoedelijk overleden.</p> <p>Chanchal Lahiri sprong in de Hooghly met zijn handen vastgebonden op zijn eigen borst. Zijn benen waren met ijzeren kettingen aan elkaar geboden, de onderbenen nog extra met een touw gezekerd. Zes sloten hingen aan zijn lijf. Zo liet hij zichzelf in de rivier takelen.</p><p>Het idee was dat hij zichzelf, worstelend in het kolkende water, zou bevrijden.</p><p>Jayant Shaw, fotograaf voor een lokale krant, was een van de laatsten die hem sprak. „Ik vroeg hem waarom hij z’n leven riskeerde voor magie. Hij lachte en zei: ’Als ik het goed doe, is het magic. Als ik een fout maak, wordt het tragic’.”</p><p>Lahiri zei dat hij ’de interesse in magie wilde doen herleven’. Eerder sprong hij al eens in een glazen kooi in een rivier. Daaruit redde hij zich.</p><p>De stuntman kreeg afgelopen zondag veel bekijks. Op twee boten stonden mensen naar hem te kijken, op de kade ook en op de majestueuze Haorabrug in Calcutta hadden zich toeschouwers verzameld.</p><p>Toen hij echter niet meer boven kwam, werd de politie gealarmeerd. Duikers hebben naar Lahiri gezocht. Zijn lichaam is niet gevonden. De hoop dat hij nog leeft, slinkt.</p>
