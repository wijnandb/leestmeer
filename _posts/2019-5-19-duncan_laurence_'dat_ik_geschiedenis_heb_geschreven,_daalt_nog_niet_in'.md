---
layout: post
title: "Duncan Laurence: 'Dat ik geschiedenis heb geschreven, daalt nog niet in'"
date: Sun, 19 May 2019 16:57:54 +0200
category: binnenland
externe_link: "http://feeds.nos.nl/~r/nosnieuwsbinnenland/~3/XbV0MqoW3Oo/2285422"
feature_image: "https://nos.nl/data/image/2019/05/19/551209/1008x567.jpg"
---

<p>"Het hele ding van geschiedenis schrijven daalt nog niet helemaal in, denk ik." Zo reageerde Songfestivalwinnaar Duncan Laurence bij aankomst op Schiphol op zijn overwinning op het Eurovisie Songfestival in Israël, de eerste Nederlandse winst in 44 jaar. "Hoe dat voelt? Geen idee. Ik heb mijn liedje gezongen en dit is zo'n groot compliment. Zo blijf ik het zien."</p>
<p>Hij hoopt dat hij met de overwinning een begin kan maken met een internationale carrière als muzikant. Zijn winst in Tel Aviv ziet hij als hoogtepunt, maar als het aan Duncan ligt is het daarmee nog niet afgelopen. "We hebben nog de rest van de wereld."</p>
<p>Laurence landde rond 17.00 uur met zijn vliegtuig uit Israël op luchthaven Schiphol, waar hij werd opgewacht door uitgedoste fans. En zijn oma, die op een stoeltje bij de aankomsthal op hem zat te wachten en hem in de armen viel toen hij binnenkwam.</p>
<p>Duncan Laurence valt bij aankomst op Schiphol zijn oma in de armen:</p>
<p>Van de Songfestival-gekte in Nederland heeft hij nog niet veel meegekregen, zei hij in een persconferentie voorafgaand aan de ontvangst door zijn fans. "Ik ben vanaf de repetities van vrijdag eigenlijk aan een stuk doorgegaan. Ik heb van vrienden af en toe wel een appje meegekregen, maar nog niet de hele gekte. Dat zal wel even een wow-effect gaan hebben, denk ik."</p>
<p>De 25-jarige muzikant is erg onder de indruk van de enthousiaste reacties die hij de afgelopen uren heeft gehad. "De reactie van Mark Rutte vond ik wel heel bijzonder. En ik heb een tweet gehad van de koning en koningin!" Toch kon hij de premier nauwelijks verstaan in al het feestgedruis. "Ik heb gezegd: 'Sorry Mark. Ik denk dat je hele leuke dingen zegt, maar ik versta je helemaal niet. Ik ga je ophangen, oké?'"</p>
<p>Ook de blije reacties van zijn mede-kandidaten hebben Duncan geraakt, zegt hij. "Het meisje van Noorwegen kwam naar me toe en die zei: 'Yes! Je hebt dit zo verdiend.' Dat heeft me tot tranen geroerd. Dat je een andere artiest dit zo gunt, vind ik echt prachtig."</p>
<p>Op de persconferentie werd Duncan Laurence vergeleken met een bekende voetballer. Of hij het eens was met die vergelijking zie je hier:</p>
<p>Sowieso liepen de emoties gisteravond hoog op, terwijl de punten werden geteld. Duncan zegt dat hij tijdens de puntentelling misselijk werd van de spanning. "Bij het Eurovisie Songfestival weten ze de spanning wel op te voeren. Ze gaan alles zo langzaam mogelijk zeggen. Ik zat alleen maar: kom op, kom op, kom op!"</p>
<p>Afgelopen nacht heeft Duncan maar weinig geslapen. "Nadat ik de award had gekregen, moesten we meteen door naar het perscentrum. En dan gaat het nog wel door tot een uurtje of vijf. Maar ik ben wel fit." Met zijn aankomst op Schiphol is het nog niet klaar voor Duncan. Vanavond om 22.20 uur schuift hij aan bij een extra uitzending van de talkshow Pauw op NPO 1.</p>
<h2>Erasmusbrug kleurt rood-wit-blauw</h2>
<p>Ook buiten Amsterdam wordt vanavond stilgestaan bij de overwinning van de 25-jarige zanger. De Erasmusbrug wordt verlicht in de kleuren van de Nederlandse vlag "om Duncan namens de stad en alle Rotterdammers te feliciteren", zegt een woordvoerder van de gemeente.</p>
<p>De gemeente Hellevoetsluis, waar de muzikant opgroeide, gaat Duncan huldigen, al is nog niet bekend wanneer en hoe.</p><img src="http://feeds.feedburner.com/~r/nosnieuwsbinnenland/~4/XbV0MqoW3Oo" height="1" width="1" alt=""/>
