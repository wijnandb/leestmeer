---
layout: post
title: "Van Bommel hekelt instelling PSV: 'Wij moeten snel grote kerels worden'"
date: Sat, 27 Jul 2019 22:06:27 +0200
categories: 
- sport 
- voetbal 
externe_link: "https://nos.nl/l/2295419"
feature_image: "https://nos.nl/data/image/2019/07/27/566714/1008x567.jpg"
---

<p>"Ik denk dat wij heel snel grote kerels moeten worden." Met niet mis te verstane woorden uitte PSV-trainer Mark van Bommel zijn ongenoegen na de met 2-0 verloren wedstrijd om de Johan Cruijff-schaal tegen Ajax.</p>
<p>Van Bommel hekelde met name de instelling van zijn ploeg. "We lieten ons een beetje overbluffen. Inzet, instelling, bereidheid. Het zijn lelijke woorden, maar daar begint het wel mee", was de coach duidelijk.</p>
<h2>Achter de feiten aan</h2>
<p>"Daar mag je je absoluut niet op laten aftroeven. Wij kunnen aardig voetballen, hebben kansen gehad, maar je loopt wel achter de eerste minuut aan", doelde hij op het feit dat PSV al na 35 seconden tegen een achterstand aankeek door een goal van Kasper Dolberg.</p>
<p>Van Bommel zag de spits van Ajax scoren na een pass van Donny van de Beek, die in een gat in de Eindhovense defensie was gedoken en helemaal vrij stond. "Het stond niet goed bij die eerste goal."</p>
<p>Ook op de vraag of hij zijn spelers als 'jongens' vond spelen, was de 42-jarige trainer kort maar krachtig: "Ja."</p>
<h2>'Dat mag niet'</h2>
<p>Jorrit Hendrix was het eens met zijn trainer dat de ploeg er bij de vroege 1-0 niet goed uitzag. "Na één minuut was het al raak. De organisatie klopte niet. Er was een gat in het midden, dat mag niet."</p>
<p>De middenvelder baalde oprecht en had maar wat graag de eerste prijs van het seizoen willen veroveren. "Het is heel klote. Het is de makkelijkste manier om een prijs te winnen."</p>
<p>Hendrix is een van de ervaren spelers in de ploeg; al zes jaar maakt hij deel uit van het eerste team. Hij besefte na afloop dan ook dat er nu belangrijke tijden aanbreken voor PSV. Dinsdag staat de return in de tweede voorronde van de Champions League in en tegen FC Basel op het programma.</p>
<p>"Dinsdag is heel belangrijk. Het is lastig om te zeggen, maar ik heb liever dat dit nu gebeurt dan dat het dadelijk gebeurt", aldus Hendrix.</p>
<h2>'Snel leren'</h2>
<p>Ook Van Bommel benadrukte met het oog op het duel met Basel het belang dat er snel geleerd moet worden van de verloren wedstrijd tegen Ajax. "We spelen straks tegen een ploeg die gemiddeld vijf jaar ouder is. Dan moet je heel snel leren van deze wedstrijden."</p>
<p>"Dinsdag is zeker anders. Je gaat naar Basel. Nogmaals, we moeten heel snel grote kerels worden."</p>
<p>In die wedstrijd tegen Basel, waar PSV een 3-2 voorsprong Basel verdedigt, kan Van Bommel niet beschikken over Sam Lammers. De spits viel in de slotfase van het duel om de Johan Cruijff-schaal geblesseerd uit na een ongelukkige botsing met zijn ploeggenoot Donyell Malen.</p>
<p>Van Bommel wilde niet zeggen wat Lammers exact mankeert. "Ik mag dat niet zeggen, vanwege die nieuwe wetgeving. Maar het is een vervelende blessure", zei hij. "Er is niets gebroken, maar dit gaat langer duren dan een paar dagen."</p>
