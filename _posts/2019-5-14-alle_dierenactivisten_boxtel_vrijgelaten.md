---
layout: post
title: "Alle dierenactivisten Boxtel vrijgelaten"
date: Tue, 14 May 2019 15:27:55 +0200
category: politiek
externe_link: "https://nos.nl/l/2284588"
feature_image: "https://nos.nl/data/image/2019/05/14/549919/1008x567.jpg"
---

<p>Alle dierenactivisten die gisteravond werden opgepakt bij de bezetting van een varkensboerderij in Boxtel zijn op vrije voeten. Ook de vijf laatste arrestanten zijn vanavond vrijgelaten, zegt een woordvoerder van het Openbaar Ministerie.</p>
<p>In totaal werden gisteravond 76 dierenactivisten opgepakt, voor het merendeel buitenlanders. 64 van hen werden gearresteerd wegens lokaalvredebreuk en twaalf omdat ze zich niet konden identificeren. De politie hield ook een tegendemonstrant aan voor het vernielen van een politievoertuig.</p>
<h2>Aparte zitting voor buitenlandse activisten</h2>
<p>De eerste groep van 64 werd vanmiddag naar huis gestuurd met een dagvaarding. Zij moeten zich in augustus verantwoorden voor de rechter. Dan staan twee zittingen gepland: de ene voor de negen Nederlanders onder de groep, de andere voor de 55 buitenlanders. Zij komen uit landen als Groot-Brittannië, Polen, Duitsland, Tsjechië en Scandinavische landen.</p>
<p>Van de twaalf mensen die waren opgepakt voor de weigering zich te legitimeren, werden er zeven vanmiddag vrijgelaten omdat hun identiteit inmiddels bekend was. Ze werden met een geldboete naar huis gestuurd.</p>
<p>De andere vijf bleven weigeren. Zij werden vanavond alsnog op vrije voeten gesteld omdat er volgens de OM-woordvoerder geen grond was om hen langer vast te houden. Ook de gisteren aangehouden tegendemonstrant is vrij.</p>
<h2>Mobiele eenheid</h2>
<p>In totaal waren er naar schatting 150 activisten op het terrein van de varkensboerderij aanwezig, een deel in de stal en een deel buiten. Een aantal was in de loop van de dag op eigen houtje vertrokken. Rond 22.00 uur maakte de ME een einde aan de actie. Wie een identiteitsbewijs kon tonen, mocht vertrekken, maar zij krijgen net als de arrestanten een dagvaarding.</p>
<p>Het OM onderzoekt onder meer de vernieling van de toegangsdeur van de stal en de vernieling en brandstichting van enkele auto's van dierenactivisten. Het recherchewerk wordt volgens het OM bemoeilijkt doordat een aantal arrestanten zich beroept op zijn zwijgrecht.</p>
<p>De politie heeft enkele tientallen rechercheurs ingezet. Ook is een aantal officieren van justitie betrokken bij de afhandeling van de aanhoudingen en de aanvullende onderzoeken. Daarbij is ook beeldmateriaal veiliggesteld dat door de activisten en tegendemonstranten online is gezet.</p>
<h2>Vrijwel hele Kamer verontwaardigd</h2>
<p>Ook in de Tweede Kamer ging het vandaag over Boxtel. Minister Grapperhaus was naar het Vragenuur geroepen door CDA-Kamerlid Geurts. Die sprak van een "gitzwarte dag" voor het gezin van de varkenshouder, dat tien uur lang in angst had gezeten. Hij wilde weten waarom het zo lang had geduurd voordat er was ingegrepen.</p>
<p>De minister van Justitie en Veiligheid legde uit dat er in verband met de veiligheid van mens en dier voor was gekozen om zo lang mogelijk met de activisten te overleggen. Toen dat niet hielp om hen van het terrein af te krijgen en de sfeer rond de boerderij steeds grimmiger werd, is besloten de ME in te zetten.</p>
<p>Bijna de hele Kamer toonde zich verontwaardigd over de actie van Meat for Victims en wil dat er hard wordt opgetreden tegen de activisten. Grapperhaus zei dat niet hij, maar het Openbaar Ministerie over eventuele strafvervolging gaat.</p>
<p>Kamerlid Ouwehand van de Partij voor de Dieren zei dat haar partij alle geweld afwijst, ook het geweld tegen dieren. Ze vindt dat er behalve tegen de actievoerders ook moet worden opgetreden tegen "boeren die zich niet aan de wet houden". Volgens haar gaan er jaarlijks 6 miljoen varkens "dood van ellende" in megastallen.</p>
<p>Minister Grapperhaus antwoordde daarop dat hij eigenrichting fel afwijst. "Als je vindt dat mensen de wet overtreden, moet je dat gewoon melden bij de politie. Eigenrichting kennen we in dit land niet, daar ga ik altijd tegenin." Grapperhaus is van plan om deze week bij de getroffen boer langs te gaan.</p>
