---
layout: post
title: "Flink hap uit beurskoers Takeaway"
date: Tue, 03 Sep 2019 15:31:00 +0200
categories: 
- financieel 
- koersen 
externe_link: "https://www.telegraaf.nl/financieel/1391383153/flink-hap-uit-beurskoers-takeaway"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fec559e2-ce4f-11e9-9a52-02d1dbdc35d1.jpg"
---

<p class="intro">De Amsterdamse beurs staat dinsdagmiddag op verlies. Zorgen over de Brexit en de handelsoorlog tussen de VS en China in combinatie met een lagere opening op Wall Street dragen bij aan een afwachtende stemming onder beleggers. Op Beursplein 5 heeft vooral maaltijdenbestelbedrijf Takeaway het zwaar wegens onzekerheid over de overname van Just Eat.</p> <p>Rond 15.30 uur stond de AEX-index 0,1% lager op 559 punten. De AMX daalde 0,2% naar 808,1 punten. De koersenborden in Parijs (-0,4%), Londen (-0,4%) en Frankfurt (-0,3%) kleurden eveneens rood.</p><p>„Op de achtergrond spelen de handelsoorlog en de Brexit. Maar globaal maken beleggers vandaag even een pas op de plaats”, zei vermogensbeheerder Richard Abma (OHV).</p><p>„De beurzen zijn in afwachting van nieuwe impulsen”, beaamde vermogensstrateeg Simon Wiersma (ING). Hij kijkt uit naar de stand van de inkoopmanagersindex voor de eurozone die woensdag wordt bekendgemaakt. „Het is belangrijk om te zien of de Europese economie aan het uitbodemen is.”</p><p>Het Amerikaanse banenrapport dat vrijdag verschijnt, kan de beurskoersen eveneens in beweging brengen. „Uit het rapport zal blijken of de Amerikanen wel of geen last hebben van de handelsoorlog met China. Dat kan bepalend zijn voor president Trump om eerder of pas later een deal te sluiten met de Chinezen”, aldus ING-strateeg Wiersma. De VS en China steggelen trouwens over de datum van de komende ontmoeting later deze maand.</p><p>De Amerikaanse beurzen openden vanmiddag 0,7% tot 0,9% lager. Wall Street was maandag dicht vanwege Labor Day.</p><p>Na de dreigende harde Brexit lange tijd grotendeels te hebben genegeerd, kwam deze kwestie nu duidelijk op de radar van beleggers. De Britse premier Boris Johnson wil snel verkiezingen uitschrijven als het parlement vandaag voor een motie stemt die een no-deal Brexit moet voorkomen. De motie is ingediend door de Labour Partij samen met meerdere Conservatieven. „Als er verkiezingen komen en Johnson wint die, dan wordt de Brexit ook echt een Brexit, ongeacht of er wel of geen deal is met Brussel”, stelde Abma van OHV Vermogensbeheer vast.</p><p>Het Britse pond gleed vanochtend ten opzichte van de dollar weg tot het laagste niveau sinds begin 2017. „Ook de rente op Engelse staatsleningen ging flink onderuit. Dit trok de rente in andere landen eveneens mee omlaag”, constateerde Wiersma.</p><p>In de AEX belandde maaltijdenbezorgconcern Takeaway met een verlies van 5,8% onderaan. De Amerikaanse investeerder Eminence Capital verzet zich tegen de voorgenomen overname van Just Eat. Eminence heeft ruim 4% van de aandelen Just Eat in handen. „Er is nu wat onzekerheid over het wellicht niet doorgaan van de deal”, zei Wiersma. Mede daardoor zakte ook het in Londen genoteerde aandeel Just Eat met 3,2%.</p><p>De AEX werd eveneens gedrukt door beurszwaargewicht Royal Dutch Shell (-1,2%). Het energieconcern had last van de lagere olieprijs.</p><p>KPN zakte 0,03%. De ondernemingsraad van XS4ALL wijst het plan van het telecombedrijf over het opheffen van de internetdochter af.</p><p>Betalingsdienstverlener Adyen had juist de wind in de zeilen met een plus van 0,7%. Ook defensieve aandelen hielden zich goed staande in de AEX. Voedingsmiddelenproducent Unilever en bierbrouwer Heineken mochten 0,3% bijschrijven. Bij de technologiefondsen lag chipmachinefabrikant ASML (+0,5%) er positief bij.</p><p>Bij de middelgrote fondsen was BAM de grootste stijger met een plus van 1,5%. De bouwer herstelde daarmee iets na de koersdreun van vorige maand in reactie op tegenvallende halfjaarcijfers.</p><p>Bodemonderzoeker Fugro (-2,2%) was de grootste daler in de AMX. Luchtvaartconcern Air France KLM daalde 1,2%. Morgen gaat het grondpersoneel van KLM opnieuw staken.</p><p>Telecombedrijf Veon won op de lokale markt 3,5%, na het verhogen van zijn groeiverwachtingen.</p><p>Wil je dagelijks of wekelijks onze nieuwsbrief ontvangen? Meld je dan hier aan.</p>
