---
layout: post
title: "Zilver voor Blaak op tijdrit Europese Spelen, titel voor Reusser"
date: Tue, 25 Jun 2019 11:52:29 +0200
category: sport
externe_link: "https://nos.nl/l/2290588"
feature_image: "https://nos.nl/data/image/2019/06/25/559099/1008x567.jpg"
---

<p>Chantal Blaak heeft bij de Europese Spelen zilver behaald op de individuele tijdrit. De Zwitserse Marlen Reusser was in Minsk veruit de snelste in een veld dat het zonder de echte specialisten moest stellen.</p>
<p>De 29-jarige Zuid-Hollandse gaf in de 28,6 kilometer lange race tegen de klok al in de eerste 8,5 kilometer 22 seconden toe op de Zwitserse wielrenster en zag die marge daarna alleen maar verder oplopen. Bij de finish op het Oktjabrskajaplein was haar achterstand 1.15.</p>
<p>Blaaks eindtijd van 37.32 bleek wel voldoende voor de tweede plaats. Ze hield op het vlakke parcours de Britse Hayley Simmonds twaalf seconden achter zich. Simmonds' landgenote Alice Barnes liep op 0,81 het podium mis.</p>
<p>Het was voor Barnes de tweede vierde plaats in een paar dagen. Zaterdag viel ze ook net buiten de prijzen in de door Lorena Wiebes gewonnen wegwedstrijd.</p>
<h2>Toppers laten verstek gaan</h2>
<p>Omdat morgen in veel landen om de nationale tijdrittitel wordt gestreden, ontbraken vandaag veel toppers op de startlijst in Minsk. Ook Annemiek van Vleuten, Anna van der Breggen en Ellen van Dijk, de nummers één, twee en drie van het WK van 2018, lieten verstek gaan.</p>
<p>Reusser eindigde vorig jaar in Innbruck als zeventiende in de race tegen de klok, op 3.11 van winnares Van Vleuten.</p>
