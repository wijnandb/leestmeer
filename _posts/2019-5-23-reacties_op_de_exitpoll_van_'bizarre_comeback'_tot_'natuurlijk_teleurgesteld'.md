---
layout: post
title: "Reacties op de exitpoll: van 'bizarre comeback' tot 'natuurlijk teleurgesteld'"
date: Thu, 23 May 2019 22:37:09 +0200
category: politiek
externe_link: "https://nos.nl/l/2286045"
feature_image: "https://nos.nl/data/image/2019/05/24/552154/1008x567.jpg"
---

<p>Bij de Partij van de Arbeid heerst grote blijdschap nu de exitpolls een flinke winst voor de PvdA voorspellen. "Wow, wow, wat een bizarre comeback", zei Lodewijk Asscher in Amsterdam.</p>
<p>Of de sociaaldemocratische fractie in Europa de grootste wordt is nog onduidelijk, maar lijsttrekker Frans Timmermans zegt dat in Europa wel te merken dat er "behoefte is aan een ander Europa dat zich harder inzet voor de klimaatcrisis en dat ook ziet dat we op sociaal vlak als Europeanen meer samen moeten doen".</p>
<p>"Er is in Nederland een meerderheid die wil dat de Europese Unie een rol blijft spelen om problemen op te pakken. Het is onze taak om heel Nederland ervan te overtuigen dat we een hervormde Europese Unie echt nodig hebben", aldus Timmermans.</p>
<p>Timmermans zegt dat hij de komende vijf jaar zijn uiterste best gaat doen:</p>
<p>"De Partij van de Arbeid heeft echt een ongelooflijk knappe prestatie geleverd", zegt VVD-leider Rutte, die die overwinning niet zag aankomen. Rutte is blij dat de kiezer in ieder geval een duidelijke voorkeur heeft uitgesproken voor partijen die met Nederland in de Europese Unie willen blijven.Hij is ook blij dat zijn partij, met een campagne die het belang van Europa benadrukte, groter is geworden dan Forum.</p>
<p>De VVD wint volgens de exitpoll een zetel en komt op vier, evenveel als het CDA dat van vijf naar vier gaat. Forum voor Democratie haalt 11 procent en komt daarmee op drie zetels. PVV, D66 en SP verliezen flink.</p>
<p>Forum-lijsttrekker Eppink is tevreden met het resultaat dat Forum volgens de exitpoll heeft behaald. "We zijn de grootste winnaar in het aantal zetels, we gaan van nul naar drie. Dat is een goed resultaat''.</p>
<p>Ook Thierry Baudet is blij met het resultaat. "'We gaan een levendig netwerk bouwen van eurosceptische partijen", zegt hij:</p>
<p>Volgens politiek verslaggever Ron Fresen, die van het "Frans Timmermans effect" spreekt, moet PvdA-leider Lodewijk Asscher zich niet meteen rijk rekenen.</p>
<p>"Uit onderzoek blijkt dat vijftig procent van de mensen die zegt PvdA te hebben gestemd heeft dat gedaan vanwege Frans Timmermans. De PvdA kan hier geen landelijke conclusies aan verbinden, het is een Europa-Timmermans verhaal".</p>
<h2>'Links won van rechts'</h2>
<p>Volgens GroenLinks-leider Jesse Klaver heeft de linkse politiek "gewonnen van de rechtse politiek. Ik ben onwijs blij voor progressief en links Nederland".</p>
<p>Op de vraag of het tijd is voor een linkse fusie, zegt Timmermans: "Het is al heel lang een wens van mij dat die partijen samen nader tot elkaar komen. Hoe je dat precies organiseert, daar laat ik me vanavond verder niet over uit".</p>
<p>CDA-lijsttrekker De Lange, die volgens de exit poll 1 zetel met haar partij verliest is "vooral blij dat de partijen op de flanken niet gewonnen hebben". Volgens haar heeft het "progressieve midden vandaag gewonnen".</p>
<p>D66-lijsttrekker Sophie in 't Veld erkent dat het voor D66 "natuurlijk een teleurstelling is". "We gaan nu heel hard aan de slag met de twee zetels."</p>
<h2>Strijdbaarheid</h2>
<p>Ook de SP is teleurgesteld, de partij houdt volgens de exitpolls maar één van de twee zetels over. Partijleider Lilian Marijnissen "had op meer gehoopt".</p>
<p>Geert Wilders twittert over het verlies van de PVV. "Helaas heeft de PVV zetels verloren. We hadden op meer zetels gehoopt, maar met onze zetel in het EP zullen we met nog meer strijdbaarheid samen met onze Europese vrienden keihard knokken tegen het EU-monster, de islam en massa-immigratie!", zo zegt Wilders op Twitter.</p>
