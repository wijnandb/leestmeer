---
layout: post
title: "NRC mag naam van hoogleraar niet noemen in artikel over wangedrag"
date: Tue, 14 May 2019 20:32:04 +0200
category: nieuws
externe_link: "https://nos.nl/l/2284649"
feature_image: "https://nos.nl/data/image/2019/05/14/549976/1008x567.jpg"
---

<p>NRC mag de voor- en achternaam van een Amsterdamse oud-hoogleraar arbeidsrecht niet noemen in een artikel waarin de krant schrijft over zijn grensoverschrijdend gedrag. Dat heeft de voorzieningenrechter gisteren geoordeeld, nadat de man een kort geding had aangespannen om publicatie te voorkomen, schrijft NRC.</p>
<p>Hoogleraar B. moest vorig jaar oktober vertrekken bij de vakgroep arbeidsrecht van de Universiteit van Amsterdam toen een onderzoekscommissie concludeerde dat er "sprake is geweest van grensoverschrijdend gedrag" en er "gedurende een langere periode in de betrokken afdeling een gevoel van onveiligheid heeft geheerst".</p>
<p>NRC wilde het wangedrag blootleggen, sprak ruim 35 bronnen en bekeek tientallen (vertrouwelijke) documenten, apps, mails, gespreksverslagen en rapportages, enkele daarvan verkregen na een beroep op de Wet openbaarheid van bestuur. Om B. een kans op weerwoord te geven, nodigde de krant hem uit voor een gesprek en gaf het artikel ter inzage. Vervolgens spande B. een kort geding aan, schrijft NRC.</p>
<h2>Niet aan de schandpaal</h2>
<p>Volgens de krant ging het de advocaten van B. niet om de inhoud van het artikel, maar specifiek om het noemen van zijn naam en het publiceren van zijn foto.</p>
<p>De rechter ging daarin mee. Die oordeelt dat NRC het gedrag "grensoverschrijdend" mag noemen, maar dat B. als oud-hoogleraar en raadsheer van het gerechtshof Amsterdam een publiek figuur is die niet met zijn volledige naam aan de schandpaal mag worden genageld. En dat zou kunnen gebeuren "gezien de grote vlucht die de social media hebben genomen", oordeelt de rechter.</p>
<p>NRC gaat tegen de uitspraak in beroep. Volgens de hoofdredactie heeft het niet langer mogen publiceren van namen van hooggeplaatste publieke figuren bij ernstige misstanden vergaande journalistieke consequenties die het belang van deze zaak overstijgen.</p>
