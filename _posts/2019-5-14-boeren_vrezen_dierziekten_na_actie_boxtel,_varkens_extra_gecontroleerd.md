---
layout: post
title: "Boeren vrezen dierziekten na actie Boxtel, varkens extra gecontroleerd"
date: Tue, 14 May 2019 12:06:18 +0200
category: binnenland
externe_link: "http://feeds.nos.nl/~r/nosnieuwsbinnenland/~3/aeeDK9CjOBw/2284556"
feature_image: "https://nos.nl/data/image/2019/05/13/549764/1008x567.jpg"
---

<p>Boerenorganisaties zijn bang voor ziektes in de varkensboerderij in Boxtel, als gevolg van de bezetting gisteren door ruim honderd dierenactivisten. Mogelijk moeten de boerderij en varkenshouderijen in de buurt zelfs worden geruimd, zeggen de brancheorganisatie voor varkenshouders POV en de Zuidelijke Land- en Tuinbouworganisatie (ZLTO).</p>
<p>De Nederlandse Voedsel- en Warenautoriteit (NVWA) zegt dat daarvan nu geen sprake is. De NVWA zegt dat er pas wordt geruimd als er een ziekte wordt aangetroffen. Zover is het nu nog niet, benadrukt de organisatie.</p>
<p>Wel heeft de voedselwaakhond andere maatregelen getroffen. Zo is met de varkenshouder afgesproken dat hij de komende drie weken geen dieren zal aan- of afvoeren. Gedurende die periode, de incubatietijd van verschillende ziekten, worden de dieren extra vaak gecontroleerd.</p>
<h2>Voorzorgsmaatregelen van activisten</h2>
<p>De activisten van Meat the Victims bestrijden dat zij de dieren in gevaar hebben gebracht. Volgens een woordvoerder zijn er voorzorgsmaatregelen genomen. "De activisten die de stal zijn in gegaan hadden al weken geen contact gehad met andere dieren. Naar mijn weten hebben de meesten ook hun schoenen gedesinfecteerd en ze hadden speciale bio-pakken aan."</p>
<p>De NVWA heeft op de beelden van de activisten verder geen misstanden gezien met betrekking tot dierenleed, en ziet dus geen aanleiding voor extra onderzoek of meer toezicht. "Vooralsnog richt de inspectie zich vooral op het risico van ziektes die mogelijk door de activisten de stal in gebracht zijn."</p>
<h2>Varkenspest</h2>
<p>De grootste angst, zeggen de boeren, is voor de Afrikaanse varkenspest. Dat is een zeer besmettelijke ongeneeslijke ziekte die voorkomt in grote delen van Azië en ook in verschillende Europese landen. In België is de ziekte bij wilde varkens vastgesteld. Verder naar het oosten van Europa en in China heerst de ziekte ook in de voedselproductieketen.</p>
<p>De Afrikaanse varkenspest wordt het vaakst overgebracht door mensen, zegt Eric Stiphout, vice-voorzitter van brancheorganisatie POV. Varkenshouders in Nederland houden zich aan een reeks beschermingsmaatregelen om de ziekte buiten de deur te houden, waaronder sanitaire zones, douches en speciale kleding. De ruim honderd activisten die de stal binnendrongen, hebben zich daar niet aan gehouden, zegt Stiphout. Dat er activisten deelnamen met 26 nationaliteiten, zoals de actiegroep zelf stelt bij Omroep Brabant, verhoogt het risico op besmetting, zegt hij.</p>
<h2>Exportstop</h2>
<p>Na besmetting duurt het enige weken voordat de ziekte zichtbaar is. Als dat gebeurt verliest de boer zijn dieren, en moeten mogelijk ook varkenshouders in zijn omgeving worden geruimd, zegt de POV. Als er eenmaal varkenspest heerst in Nederland, dan worden er hoogstwaarschijnlijk exportbeperkingen of zelfs een exportstop ingesteld, zegt Stiphout. Behalve ziekten, tast ook stress het welzijn van de varkens aan, zegt hij.</p>
<p>De bezettersgroep was zo gemêleerd omdat er in Nederland een internationale bijeenkomst was over de bio-industrie en anti-speciesisme (discriminatie tussen wezens op basis van hun soort). Bij de actie werden gisteren 76 actievoerders opgepakt. Ook werd een tegendemonstrant aangehouden.</p><img src="http://feeds.feedburner.com/~r/nosnieuwsbinnenland/~4/aeeDK9CjOBw" height="1" width="1" alt=""/>
