---
layout: post
title: "Trump zet door, Chinese producten worden flink duurder"
date: Fri, 10 May 2019 05:55:28 +0200
categories: 
- financieel 
- economie 
externe_link: "https://nos.nl/l/2283917"
feature_image: "https://nos.nl/data/image/2019/05/10/548881/1008x567.jpg"
---

<p>Amerika maakt zijn dreigement waar dat het een importtarief van 25 procent oplegt aan goederen uit China. De maatregel geldt vanaf nu; wel wordt er nog verder onderhandeld over de dreigende handelsoorlog tussen beide landen. Amerika beschuldigt China ervan dat het zich niet aan zijn beloften houdt.</p>
<p>Vooral consumentenproducten, zoals smartphones, pc's, kleding en speelgoed worden getroffen door het Amerikaanse importtarief. Het zou in eerste instantie gaan om goederen ter waarde van 200 miljard dollar, maar het Witte Huis zegt dat later ook vrijwel alle overige Chinese import, ter waarde van nog eens 325 miljard dollar, zal worden belast met de nieuwe heffing.</p>
<p>"Bijna de hele import uit China wordt getroffen", zegt correspondent Arjen van der Horst in Washington. "President Trump zegt dat Amerikaanse consumenten dit niet gaan merken, maar bij de verhoging van de importheffingen vorig jaar zagen we al dat bedrijven de hogere prijzen die ze moeten betalen, doorberekenen aan de Amerikaanse consument. Die betaalt dus uiteindelijk de rekening."</p>
<p>Ook China-correspondent Sjoerd den Daas zegt dat vooral de Amerikanen de nieuwe importheffingen gaan merken. "Zij krijgen te maken met prijsverhogingen, want het moet toch worden doorberekend. In China zijn de reacties tot nu toe mild, maar ze zijn wel zwaar teleurgesteld."</p>
<p>Volgens Den Daas kan China als tegenreactie niet zomaar de import van veel Amerikaanse producten een stuk duurder maken. "Want Chinezen hebben veel Amerikaanse producten nodig die ze zelf niet kunnen maken. Wel zou China de Amerikaanse landbouw kunnen treffen, bijvoorbeeld door sojabonen uit gebieden waar veel Trump-stemmers wonen duurder te maken."</p>
<p>De voorman van de Europese Kamer van Koophandel in China zegt dat de verhoging van het importtarief door de VS "belachelijk" is. Het richt volgens hem veel schade aan, in de hele wereld. "Europese bedrijven zullen met ontzetting toekijken hoe de VS en China Russische roulette spelen", zei hij.</p>
<h2>Spanning onverwacht</h2>
<p>De oplopende spanning tussen beide economische grootmachten kwam onverwacht. Eind vorige week wekte de VS nog de indruk dat er juist vooruitgang werd geboekt bij de onderhandelingen en dat een akkoord binnen handbereik was.</p>
<p>Maar in het weekend verslechterde de sfeer, met boze tweets van president Trump en de Amerikaanse dreiging dat de importheffingen zouden worden verhoogd van 10 procent naar 25 procent, zoals nu dus is gebeurd. De crisis leidt wereldwijd tot veel onrust op de aandelenbeurzen.</p>
<h2>Extra tijd</h2>
<p>Wel hebben de onderhandelaars wat extra tijd weten in te bouwen: de heffingen gelden niet voor Chinese producten die al zijn verscheept naar de VS. De containerschepen doen over de reis over de Stille Oceaan in de regel drie Ã  vier weken. De strafmaatregelen gaan gelden voor goederen die vanaf vandaag de Chinese havens verlaten, dus er is nog ruimte om te proberen het alsnog eens te worden.</p>
