---
layout: post
title: "Masnada wint zesde rit Giro, Conti neemt roze over van Roglic"
date: Thu, 16 May 2019 17:21:10 +0200
category: sport
externe_link: "https://nos.nl/l/2284973"
feature_image: "https://nos.nl/data/image/2019/05/16/550480/1008x567.jpg"
---

<p>Valerio Conti is de nieuwe leider in de Giro d'Italia. De renner van de UAE-ploeg maakte deel uit van een vluchtgroep van dertien man die in de 238 kilometer lange zesde etappe de zegen kreeg van het peloton. Fausto Masnada won de rit.</p>
<p>De twee Italianen waren op de laatste heuvel van de dag richting San Giovanni Rotonde uit de kopgroep weggesprongen. De rolverdeling was vervolgens duidelijk: Conti de roze trui en Masnada de ritzege.</p>
<p>Conti werd zodoende de eerste Italiaanse rozetruidrager sinds Vincenzo Nibali, die op de voorlaatste dag van de Giro in 2016 de leiderstrui overnam van Esteban Chaves.</p>
<h2>Oomen in toptien, Roglic onderuit</h2>
<p>Sam Oomen zat donderdag ook in de groep van dertien. De Sunweb-coureur kwam uiteindelijk op iets meer dan een minuut achterstand als elfde over de finish en staat nu in de toptien van het algemeen klassement, op 4.57 van de klassementsleider.</p>
<p>Primoz Roglic vond het allemaal wel best. De man die vanochtend startte in het roze was al vroeg in de etappe gevallen en had daar wat schaafwonden aan overgehouden.</p>
<p>De ploegleiding van Jumbo-Visma had voor de etappe al laten weten dat het de roze trui niet koste wat kost zou verdedigen. Na de val van Roglic voerde de Nederlandse formatie het peloton wel aan, maar niet met als doel alle aanvallers in te rekenen.</p>
<h2>Roglic elfde in klassement</h2>
<p>Het peloton kwam uiteindelijk ruim zeven minuten na Masnada en Conti over de streep. Daardoor heeft Roglic in het algemeen klassement nu een achterstand van 5.24 op Conti. Hij staat op de elfde plek, voor zijn concurrenten Yates, Nibali en LÃ³pez.</p>
<h2>Ten Dam stapt af</h2>
<p>Na het afstappen van Tom Dumoulin woensdag, gaf Laurens ten Dam er donderdag ook de brui aan. De renner van CCC stapte al kort na het begin van de zesde etappe af. Ten Dam viel eerder deze week en gaf aan veel last van zijn ribben te hebben.</p>
<p>In het algemeen klassement stond hij voor de start van de zesde etappe op plek 116, met ruim elf minuten achterstand op rozetruidrager Roglic.</p>
