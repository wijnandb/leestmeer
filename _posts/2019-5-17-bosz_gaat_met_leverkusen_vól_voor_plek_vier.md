---
layout: post
title: "Bosz gaat met Leverkusen vól voor plek vier"
date: Fri, 17 May 2019 11:09:17 +0200
categories: 
- entertainment 
- opinie 
externe_link: "https://www.telegraaf.nl/sport/3602774/bosz-gaat-met-leverkusen-vol-voor-plek-vier"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/72d3343a-7883-11e9-8488-0218eaf05005.JPG"
---

<p class="intro">Trainer Peter Bosz van Bayer Leverkusen weet wat zijn ploeg te doen staat in de laatste speelronde van de Bundesliga. „We moeten winnen, daar draait alles om. En als het even kan, met veel doelpunten verschil”, zei Bosz een dag voor de slotwedstrijd tegen Hertha BSC.</p> <p>De ploeg van Bosz staat nu op de vijfde plaats met 55 punten, evenveel als Borussia Mönchengladbach dat op basis van een iets beter doelsaldo de felbegeerde vierde plek inneemt. De top vier plaatst zich voor de Champions League. „Toen ik in januari begon, sprak niemand daarover. Ik ben dus sowieso tevreden dat we überhaupt al over deze kans kunnen praten. Nu willen we het halen ook”, aldus Bosz.</p><p>Onderin de Bundesliga zijn alle beslissingen al gevallen, maar bovenin ligt bijna alles nog open. De titelstrijd tussen Bayern München (75 punten) en Borussia Dortmund (73) wordt zaterdag beslist. Achter RB Leipzig (66) strijden Gladbach, Leverkusen, Eintracht Frankfurt (54), VfL Wolfsburg (52), Hoffenheim (51) en Werder Bremen (50) om de resterende Europese tickets.</p><p>Borussia Mönchengladbach ontvangt Dortmund en Frankfurt gaat naar München. „We horen wel hoe het daar gaat. Het belangrijkste is dat we zelf winnen”, aldus Bosz. „Je kan wel tien scenario’s bedenken over wat er kan gebeuren, maar dat heeft toch geen zin.”</p>
