---
layout: post
title: "'Call of Duty verdraait geschiedenis van Amerikaanse oorlogsmisdaden'"
date: Mon, 28 Oct 2019 14:00:42 +0100
category: cultuur
externe_link: "https://nos.nl/l/2308034"
feature_image: "https://nos.nl/data/image/2019/10/28/588074/1008x567.jpg"
aantal: 435
unieke: 266
bron: "NOS"
---

<p>Het populaire schietspel Call of Duty: Modern Warfare ligt onder vuur. De game suggereert dat Rusland verantwoordelijk is voor een berucht bombardement in het Midden-Oosten. In werkelijkheid voerde het Westen de aanval uit.</p>
<p>Modern Warfare is het zestiende en nieuwste deel van de Call of Duty-serie. Het verscheen afgelopen weekend. In de serie speel je soldaten in verschillende oorlogen. Dit deel speelt zich af in een moderne setting in het Midden-Oosten.</p>
<p>In de game wordt de 'Highway of Death' in het fictionele land Urzikstan gebombardeerd door Russen. "Ze vermoordden degenen die probeerden te vluchten", zegt een personage. Hier is een video te zien van de missie in het spel.</p>
<p>De Highway of Death, ofwel de Snelweg des Doods, bestaat echt. Die ligt alleen niet in 'Urzikstan', maar in Koeweit. De weg kreeg deze naam na een berucht bombardement. Dat werd niet uitgevoerd door Rusland, maar door westerse bommenwerpers onder leiding van de Verenigde Staten.</p>
<p>"Het nieuwe Modern Warfare liegt over een Amerikaanse oorlogsmisdaad en maakt het een Russische, omdat de strijdkrachten van de VS gezien moeten worden als de good guys", schrijft gamestreamer Chowderhead in een tweet die viraal ging. "Ik vind het walgelijk."</p>
<p>"De Verenigde Staten hebben zo'n zeshonderd vluchtende soldaten en vluchtelingen gebombardeerd", gaat Chowderhead verder. "Als je je game 'ruw' en 'realistisch' wil maken, ga er dan geen oorlogsmisdaden mee ontkennen, ok√©?"</p>
<p>Het spel is onderdeel van een populaire Amerikaanse franchise, zegt Eline Muijres, gameontwikkelaar en voormalig gamejournalist. "En het staat niet bepaald bekend vanwege zijn genuanceerde portret van de oorlogsgeschiedenis."</p>
<p>"In deze serie zijn Amerikanen altijd de helden", zegt Muijres. "Russen of Arabieren zijn de slechteriken. Ook al speel je een Rus of een Arabier, het is altijd vanuit een heel Amerikaans perspectief."</p>
<p>Veel gamers die het spel spelen, zullen zich niet druk maken over hoe de geschiedenis wordt afgebeeld, zegt Muijres. "Het draait voor spelers niet om het verhaal. Het draait om lekker kunnen knallen. Dat is ook prima. Je hoeft niet altijd een genuanceerd beeld te schetsen van oorlog, maar je moet de geschiedenis niet gaan verdraaien."</p>
<h2>No Russian</h2>
<p>Activision, de maker van de Call of Duty-reeks, besloot de game niet te verkopen in Rusland. Verschillende (staats)media zeiden daar al dat het spel een "provocatie" was. Dat ging ook om het afbeelden van Russen als slechteriken, en de vele Russen die gedood moeten worden in het spel.</p>
<p>Een eerder deel van Call of Duty raakte ook in opspraak vanwege vermeende anti-Russische sentimenten. In een level genaamd 'No Russian' speel je een terrorist die honderden Russische burgers doodschiet op een vliegveld. Activision houdt vol dat de spellen louter fictief zijn.</p>
