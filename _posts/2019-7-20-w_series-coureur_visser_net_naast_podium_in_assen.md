---
layout: post
title: "W Series-coureur Visser net naast podium in Assen"
date: Sat, 20 Jul 2019 17:59:22 +0200
categories: 
- sport 
- autosport 
externe_link: "https://nos.nl/l/2294330"
feature_image: "https://nos.nl/data/image/2019/07/20/564843/1008x567.jpg"
---

<p>De voorlaatste race van het kampioenschap in de W series, de nieuwe raceklasse voor vrouwen, is gewonnen door Emma Kimilainen. De Finse bleef op het circuit in Assen Alice Powell voor. De strijd om plek drie ging lange tijd tussen Beitske Visser en Jamie Chadwick.</p>
<p>Het duel tussen de Friezin en Chadwick ging niet alleen om een plek op het podium in Assen, het was ook een belangrijk gevecht voor de wereldtitel. Visser, de huidige nummer twee in de WK-stand, kon in eigen land haar achterstand op de Britse Chadwick verkleinen.</p>
<h2>Verwoede pogingen</h2>
<p>Visser ging als vierde van start en verloor in de beginfase van de race een plaats. Die veroverde ze pijlsnel weer terug, waarna de 24-jarige Nederlandse de jacht op Chadwick kon openen.</p>
<p>Vervolgens ontstond er een mooi duel tussen de coureurs. Visser oogde sterker en sneller dan haar rivale, maar kwam ondanks verwoede pogingen niet langszij. Chadwick hield stand en kwam als derde over de streep.</p>
<h2>Vierde plek</h2>
<p>De Britse vergrootte daardoor haar voorsprong op Visser in het klassement om de wereldtitel. Visser staat nog wel tweede, op 13 punten achter haar concurrente.</p>
<p>Chadwick heeft aan een vierde plek in de laatste wedstrijd van het seizoen voldoende om wereldkampioen te worden. Half augustus wordt de laatste race gereden, op het Brand Hatch-circuit in het Britse Kent.</p>
