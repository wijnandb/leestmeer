---
layout: post
title: "Poels en Van Baarle staan Ineos-kopmannen Thomas en Bernal bij in de Tour"
date: Fri, 28 Jun 2019 16:55:54 +0200
categories: 
- sport 
- wielrennen 
externe_link: "https://nos.nl/l/2291090"
feature_image: "https://nos.nl/data/image/2019/06/28/559765/1008x567.jpg"
---

<p>Wout Poels en Dylan van Baarle maken deel uit van de selectie van Ineos voor de Tour de France. Het kopmanschap bij de Britse formatie zal worden gedeeld door titelverdediger Geraint Thomas en aanstormend talent Egan Bernal.</p>
<p>Het vroegere Team Sky leverde bij zes van de vorige zeven edities de winnaar in Parijs. Vier eindzeges kwamen op naam van Chris Froome, die dit jaar voor zijn vijfde zege zou gaan. Na een zware val tijdens de verkenning van de tijdrit in de Dauphiné kon een streep door die ambitie.</p>
<h2>Poels en Van Baarle in vorm</h2>
<p>Poels, die opvallend genoeg door zijn ploeg gepresenteerd werd met de vlag van Limburg, zal de kopmannen bijstaan in de bergen, Van Baarle in de ploegentijdrit en tijdens de vlakke etappes. De twee Nederlanders zijn in vorm, want allebei wonnen ze vorige week een etappe in de Dauphiné.</p>
