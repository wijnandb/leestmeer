---
layout: post
title: "Enige kandidaat Infantino ’herkozen’ als FIFA-president"
date: Wed, 05 Jun 2019 13:30:10 +0200
category: sport
externe_link: "https://www.telegraaf.nl/sport/656535482/enige-kandidaat-infantino-herkozen-als-fifa-president"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a23c0118-8786-11e9-b4d0-02c309bc01c1.jpg"
---

<p class="intro">Gianni Infantino is op het FIFA-congres in Parijs herkozen als president van de wereldvoetbalbond.</p> <p>De 49-jarige Zwitser had geen tegenkandidaat en gaat op voor een tweede termijn die duurt tot 2023.</p><p>Infantino begon in februari 2016 als baas van de FIFA. Hij volgde zijn landgenoot Sepp Blatter op, die moest vertrekken na het grote corruptieschandaal bij de FIFA. „De afgelopen drie jaar en vier maanden waren zeker niet perfect. Natuurlijk heb ik fouten gemaakt, maar niemand heeft het meer over schandalen of corruptie”, zei Infantino bij zijn openingsspeech. „De FIFA was giftig, bijna crimineel. Nu is het veranderd in een bond zoals die zou moeten zijn”, jubelde de Zwitser in Parijs.</p><p>Infantino werd niet gekozen door middel van een stemming onder de 211 leden van de FIFA, maar op basis van zogenoemde acclamatie. Als er geen tegenkandidaat is, wordt er voortaan niet meer gestemd op het congres maar wordt de zittende kandidaat automatisch herkozen. Dat werd woensdag besloten, met slechts drie tegenstemmen.</p><p>Van Praag</p><p>De KNVB is tevreden met de herverkiezing. „Dit is een goede zaak voor het voetbal”, zei voorzitter Michael van Praag. „Infantino is bereid tot hervormingen en is een van de meest progressieve voetbalbestuurders van deze tijd. Hij houdt het voetbal over de hele wereld bereikbaar voor iedereen.”</p><p>De Zwitser benadrukte in Parijs de huidige transparantie van de FIFA. „Vooral op financieel gebied zijn we erg transparant geworden. Alles is zichtbaar, elke dollar die binnenkomt en eruit gaat. Daardoor is het niet langer mogelijk om cijfers te verbergen of iets fout te doen. We hebben een zerotolerancebeleid tegen corruptie”, zei Infantino voordat zijn herverkiezing met gejuich officieel bekend werd gemaakt.</p>
