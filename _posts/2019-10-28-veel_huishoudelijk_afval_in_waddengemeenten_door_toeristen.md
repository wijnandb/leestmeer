---
layout: post
title: "Veel huishoudelijk afval in Waddengemeenten door toeristen"
date: Mon, 28 Oct 2019 09:18:46 +0100
categories: 
- financieel 
- economie 
externe_link: "https://nos.nl/l/2308002"
feature_image: "https://nos.nl/data/image/2019/10/28/588014/1008x567.jpg"
aantal: 206
unieke: 125
bron: "NOS"
---

<p>Op het platteland wordt per inwoner meer huishoudelijk afval opgehaald dan in grote steden. Het verschil tussen de twee uitersten was vorig jaar 173 kilo, blijkt uit berekeningen van het Centraal Bureau voor de Statistiek (CBS).</p>
<p>Eerder was al bekend dat Nederlandse gemeenten in 2018 per inwoner gemiddeld zo'n 494 kilo huishoudelijk afval ophaalden. De verschillen per gemeente zijn groot. Op de Waddeneilanden wordt bijvoorbeeld het meeste afval per inwoner opgehaald. Dat komt omdat er relatief veel toeristen zijn ten opzichte van het aantal bewoners. Dat geldt ook voor gemeenten aan de Zeeuwse kust.</p>
<p>Op Vlieland werd 173 kilo oud papier per inwoner ingezameld, op Schiermonnikoog 185 kilo. In plattelandsgemeenten, waar de Waddeneilanden onder vallen, werd gemiddeld 68 kilo aan oud papier opgehaald. In sterk verstedelijkte gemeenten was dat minder dan de helft, gemiddeld 29 kilo. Op de Waddeneilanden vanwege het toerisme wordt ook relatief veel glas opgehaald.</p>
<h2>Meer gras en bladeren</h2>
<p>Een groot deel van het verschil tussen stad en platteland wordt verklaard door de hoeveelheid groente-, fruit- en tuinafval. In 2018 werd in sterk stedelijke gemeenten per inwoner 29 kilo gft-afval opgehaald, in niet-stedelijke gemeenten was dit 138 kilo. Op het platteland hebben mensen vaker een tuin en dus meer gras, bladeren en snoeiafval.</p>
