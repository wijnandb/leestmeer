---
layout: post
title: "Ackermann wint rit in Giro; Roglic blijft leider"
date: Sun, 12 May 2019 17:20:10 +0200
categories: 
- entertainment 
- opinie 
externe_link: "https://www.telegraaf.nl/sport/3574495/ackermann-wint-rit-in-giro-roglic-blijft-leider"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/595f885c-74d0-11e9-9489-02c309bc01c1.jpg"
---

<p class="intro">Pascal Ackermann heeft de tweede etappe van de Ronde van Italië gewonnen. De sprinter van Bora-hansgrohe was de snelste in de massasprint in de rit, die ging van Bologna naar Fucecchio over 205 kilometer. De Duits kampioen bleef met een lange sprint de Italiaan Elia Viviani en de Australiër Caleb Ewan voor.</p> <p>De leiderstrui bleef in handen van Primoz Roglic, de Sloveen van Jumbo-Visma. Maandag is er een grotendeels vlakke rit van Vinci naar Orbetello.</p><p>Een groep van acht vluchters, onder wie de drager van de bergtrui Giulio Ciccone, mocht al vroeg wegrijden in een rit waarin de voor het bergklassement meetellende heuvels pas in de laatste 50 kilometer lagen. De Italiaan Ciccone, ploeggenoot van Bauke Mollema bij Trek-Segafredo, was zaterdag in de tijdrit de slotklim nog harder opgereden dan ritwinnaar Primoz Roglic.</p><p>In de achtervolging lieten met name de ploegen Bora, Deceuninck - Quick-Step, Lotto Soudal en Team Emirates zich zien. Net als Jumbo-Visma, dat met Roglic geen moment uit de top tien week.</p><p>De kopgroep dunde uit in de beklimming van Montalbano, waar Ciccone de punten pakte. Achter de vluchters probeerde Bahrain (Nibali) een splitsing in het peloton te forceren. De tempoversnelling kostte de overgebleven vluchters een groot deel van hun voorsprong. Vier koplopers bereikten de tweede klim nog, ook daar was Ciccone de snelste.</p><p>Pas op zeven kilometer voor de streep in Fucecchio werd het viertal ingelopen. Bora had daarbij het meeste werk gedaan en zag dat door Ackermann beloond worden. De Duitser, net begonnen aan zijn eerste grote ronde, boekte zijn vierde zege van het seizoen.</p><p>Bekijk hier de uitslag van de tweede etappe en de stand in het algemeen klassement van de Giro d’Italia.</p>
