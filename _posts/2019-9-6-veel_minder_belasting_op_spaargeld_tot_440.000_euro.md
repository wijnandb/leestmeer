---
layout: post
title: "Veel minder belasting op spaargeld tot 440.000 euro"
date: Fri, 06 Sep 2019 15:24:16 +0200
category: nieuws
externe_link: "https://nos.nl/l/2300591"
feature_image: "https://nos.nl/data/image/2019/08/28/573212/1008x567.jpg"
---

<p>Mensen die minder dan 440.000 euro spaargeld hebben gaan daar vanaf 2022 veel minder belasting over betalen. Ze worden dan aangeslagen op basis van het werkelijke rendement.</p>
<p>Voor bijna anderhalf miljoen spaarders met meer dan de vrijgestelde 30.000 euro op de bank betekent dit een groot belastingvoordeel en een einde aan een oneerlijke bepaling in het belastingstelsel. Want nu rekent de Belastingdienst met een vooraf vastgesteld fictief rendement van 4 procent, terwijl de rente historisch laag is en spaarders dat in werkelijkheid bij lange na niet van hun bank krijgen.</p>
<h2>Onrechtvaardig</h2>
<p>In de praktijk komt het er zelfs op neer dat veel mensen geen vermogensbelasting meer hoeven te betalen, verwacht staatssecretaris Snel van FinanciÃ«n. "Dit wordt misschien wel de grootste wijziging in de inkomstenbelasting sinds 2001", zegt hij.</p>
<p>Snel: "Veel spaarders in Nederland vinden het nu onrechtvaardig dat zij belasting betalen. Dit begrijp ik." De 4 procent is ooit gebaseerd op rendement uit sparen en beleggen, terwijl sparen op dit moment bijna niets oplevert. Dat gaat dus veranderen, de Belastingdienst gaat kijken naar wat iemand echt met zijn spaargeld, aandelen en andere beleggingen heeft verdiend.</p>
<p>Beleggers gaan door de nieuwe regeling dus meer of minder belasting betalen, afhankelijk van hun echte resultaat. Maar ook spaarders kunnen weer een aanslag verwachten als de rente op spaargeld in de toekomst omhoog gaat.</p>
<h2>Hoge Raad</h2>
<p>De Hoge Raad bepaalde in juni dat de belasting op vermogen oneerlijk was voor spaarders. Die zaak was aangespannen door de Bond van Belastingbetalers. De uitspraak betekent dat veel burgers bezwaar kunnen maken tegen belastingaanslagen van de afgelopen jaren.</p>
<p>Het kabinet had al aangegeven het systeem eerlijker te willen maken. Door problemen bij de Belastingdienst kan de nu aangekondigde wijziging pas per 1 januari 2022 ingaan.</p>
<p>De Bond van Belastingbetalers vindt de stap niet meer dan logisch. "In feite kan de staatssecretaris niet anders. Dit is een uitvoering van het arrest van de Hoge Raad," zegt voorzitter Jurgen de Vries. Hij vindt het jammer dat de wijziging pas geldt vanaf 2022.</p>
<p>Ook gaat De Vries ervan uit dat spaarders met terugwerkende kracht hun te veel betaalde belasting terugkrijgen. Anders procedeert de Bond voor Belastingbetalers door tot aan het Europees Hof voor de Rechten van de Mens.</p>
