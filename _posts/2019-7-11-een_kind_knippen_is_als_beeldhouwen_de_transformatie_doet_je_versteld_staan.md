---
layout: post
title: "Een kind knippen is als beeldhouwen: de transformatie doet je versteld staan"
date: Thu, 11 Jul 2019 14:56:48 GMT
categories: 
- overig 
- mensen 
externe_link: "https://www.volkskrant.nl/nieuws-achtergrond/terwijl-de-kinderkapper-zijn-lange-lokken-knipte-verdween-het-laatste-restje-baby-voorgoed-uit-zijn-gezichtje~b18471b29/"
feature_image: "https://images2.persgroep.net/rcs/avsxQc9OLZ9KP6DLbT_qsT6cwLQ/diocontent/130236076/_focus/0.5/0.5/_fill/320/320?appId=93a17a8fd81db0de025c8abd1cca1279&quality=0.85"
---

De peuter moest naar de kapper. Pieken hingen over zijn oren en ogen. Zijn dopneus piepte nog net tevoorschijn tussen het struweel, maar verder was hij als een homo helmei. Omdat we in een nieuwe stad woonden, moesten we ook een nieuwe kapper vinden. Onze oude, die een gladde salon met loungemuziek en marmeren vloer had opgetrokken in een scheefstaand Jordanees pandje, knipte kinderen alsof hij ondergekakte brandnetels moest wieden. Met opgetrokken neus, de haren voorzichtig tussen wijs- en middelvinger. Hij zei nooit een woord tegen het gebroed, wat op mijn peuter de eigenaardige uitwerking had dat hij kirrend en lonkend de kapper tegemoet trad. De beentjes trappelend onder de veel te grote cape, de kriebelende haartjes wuft wegblazend met het frambozenmondje: een bezoek aan de ‘kinderlapper’, zoals mijn zoontje de beste man nogal Roald Dahlesk noemde, was een hoogtepunt in zijn leventje.
