---
layout: post
title: "Voortvluchtige oplichter opgepakt in Suriname"
date: Thu, 11 Jul 2019 18:07:20 +0200
category: nieuws
externe_link: "https://nos.nl/l/2293049"
feature_image: "https://nos.nl/data/image/2019/07/11/562764/1008x567.jpg"
---

<p>Oplichter Harry O. uit Den Haag is aangehouden in Suriname. De 65-jarige man werd in 2015 veroordeeld tot een celstraf van bijna acht jaar, maar was al jaren voortvluchtig.</p>
<p>O. stond sinds kort op de nationale opsporingslijst. De politie verspreidde zijn foto in de media en besteedde aandacht aan hem in het tv-programma Opsporing Verzocht. Hierop kwamen zo'n dertig tips binnen. Een aantal belangrijke tips kwam uit Suriname, waar hij gisteren werd aangehouden. De politie vermoedde al dat hij naar dat land gevlucht was, maar O. wist lange tijd onder de radar te blijven.</p>
<p>Sinds de jaren 80 verdiende O. miljoenen euro's over de ruggen van honderden slachtoffers. Volgens Omroep West kocht hij in Den Haag goedkope huizen die hij liet verslonzen en bedreigde hij huurders als die niet wilden betalen. Hij werd veroordeeld voor witwassen, oplichting, valsheid in geschrifte en hypotheekfraude.</p>
<p>Het is nog niet bekend wanneer O. naar Nederland komt. Volgens de politie wordt de uitleveringsprocedure zo snel mogelijk opgestart.</p>
