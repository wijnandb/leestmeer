---
layout: post
title: "Van salades tot soep, ministerie meet eigen voedselverspilling"
date: Tue, 03 Sep 2019 08:58:17 +0200
category: nieuws
externe_link: "https://nos.nl/l/2300130"
feature_image: "https://nos.nl/data/image/2019/09/03/574601/1008x567.jpg"
---

<p>Op het ministerie van Infrastructuur en Waterstaat in Den Haag staan sinds kort speciale weegschalen in de keuken die voedselverspilling moeten tegengaan. De apparaten meten wat er dagelijks wordt weggegooid. Volgens chef-kok Remco Biesma is het een slimme oplossing voor voedselverspilling.</p>
<p>Veertien rolcontainers vol etenswaren rijden dagelijks het ministerie in, vele kilo's afval en etensresten gaan er elke dag weer uit. Dat het daarbij ook om flinke verspilling ging, was wel duidelijk, hoeveel precies bleek moeilijk in kaart te brengen. De weegschalen moet daarbij gaan helpen.</p>
<p>Verscholen tussen de stalen aanrechten en werkplanken in de keuken is een ruimte ingericht, waar de nieuwe weegmachine staat. In bakken wordt al het weggegooide eten uit prullenbakken en afvalemmers verzameld en gewogen. Van niet opgegeten boterhammen tot snijafval van prei.</p>
<p>Het apparaat weegt en scant en meldt dan op een schermpje het product en de hoeveelheid:</p>
<p>Toegegeven, het probleem van half afgekloven appels en resten salades op borden zal nooit helemaal verdwijnen. Maar na twee weken met dit systeem in huis is het beeld volgens Biesma al stukken duidelijker. "5 procent van de inkoop van voedsel gaat weer weg, schat ik nu zo in. Daar kunnen we wat mee, door scherper in te gaan kopen."</p>
<p>Moet al dat gemeet nou echt, konden de koks en inkopers zelf niet bedenken om wat zuiniger in te kopen? Volgens Biesma geeft het systeem hun nu pas echt inzicht in wat er overblijft van welk product. "Meten is weten." Hij denk dat het meetapparaat de toekomst is voor ziekenhuizen, zorginstellingen, opleidingen, eigenlijk overal waar ingekocht en gekookt wordt voor grote groepen mensen.</p>
<p>Wie vanaf nu het ministerie bezoekt, zal ook nooit meer een plastic fles met water op tafel bij een vergaderingen zien staan. Alles is voortaan van glas. Met de keuze uit Plat Haags of Haagse Bubbel.</p>
