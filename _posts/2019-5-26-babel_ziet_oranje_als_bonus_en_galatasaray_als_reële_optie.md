---
layout: post
title: "Babel ziet Oranje als bonus en Galatasaray als reële optie"
date: Sun, 26 May 2019 12:08:16 +0200
category: sport
externe_link: "https://nos.nl/l/2286359"
feature_image: "https://nos.nl/data/image/2019/05/26/552599/1008x567.jpg"
---

<p>Ryan Babel is met zijn 32 jaar een van de oudgedienden bij het Nederlands elftal, dat zich voorbereidt op het Nations League-duel met Engeland. De kans dat de aanvaller na de zomer weer in Turkije belandt, is groot.</p>
<p>Babel, die eerder voor Kasimpasa en Besiktas uitkwam, beschikt over een aflopend contract bij de Engelse degradant Fulham en is op zoek naar een nieuwe club.</p>
<p>Kampioen Galatasaray hengelt nadrukkelijk naar zijn diensten. "Zij hebben op dit moment de beste papieren. Daar hoef ik geen geheim van te maken. Maar er wordt ook met andere clubs gesproken. Die kunnen nog de bovenliggende partij worden."</p>
<p>Galatasaray zou alweer de negende werkgever worden in de loopbaan van Babel. Naast Turkije maakte hij ook avonturen mee in Nederland (Ajax), Engeland (Liverpool, Fulham), Duitsland (Hoffenheim), de Verenigde Arabische Emiraten (Al-Ain FC) en Spanje (Deportivo La Coruña).</p>
<p>"Vooraf droom je groot, van clubs als FC Barcelona. Dat doet elke speler. Op een gegeven moment ga je bijschaven. Als ik vandaag de dag terugkijk... Ik ben 32 jaar, speel weer in het Nederlands elftal. Dan mag je wel trots zijn."</p>
<h2>Spijt</h2>
<p>Babel heeft wel spijt van zijn vertrek bij Liverpool, begin 2011. Hij trok toen naar Hoffenheim. "Dat was echt vanwege het Nederlands elftal. Had ik niet moeten doen. Bij Liverpool veranderde veel. Nieuwe trainer, spelersverkopen, nieuwe directie. Ik had achteraf toch wel mogelijkheden gezien om daar stappen te maken."</p>
<p>In de nadagen van zijn carrière maakt Babel de opmars van het inmiddels weer bewierookte Oranje mee. "Het is een bonus voor mij. We hebben de komende jaren veel om naar uit te kijken. Ik hoop er zo lang mogelijk bij te blijven."</p>
