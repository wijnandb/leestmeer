---
layout: post
title: "Atalanta en De Roon bekronen superseizoen met derde plaats"
date: Sun, 26 May 2019 22:57:26 +0200
category: sport
externe_link: "https://nos.nl/l/2286438"
feature_image: "https://nos.nl/data/image/2019/05/27/552810/1008x567.jpg"
---

<p>De Coppa Italia ging nog aan de neus van Atalanta voorbij, maar met de derde plaats is de ploeg van Marten de Roon en Hans Hateboer er toch in geslaagd een sterk seizoen te bekronen. De ploeg won met 3-1 van Sassuolo en plaatste zich voor het eerst in de historie voor de Champions League.</p>
<p>Achter kampioen Juventus en nummer twee Napoli maakten nog vier teams kans op de laatste twee rechtstreekse tickets voor het kampioenenbal. Atalanta en Internazionale hadden met 66 punten vooraf al de beste papieren en AC Milan (65) en AS Roma (63) moesten hopen op fouten van de nummers drie en vier.</p>
<h2>Nerveus begin</h2>
<p>Atalanta speelde de wedstrijd van de waarheid officieel thuis, maar in werkelijkheid uit. Omdat het eigen stadion Atleti Azzurri d'Italia wordt gesloopt om plaats te maken voor een nieuw onderkomen, speelt Atalanta sinds begin deze maand in het stadion van Sassuolo in Reggio Emilia.</p>
<p>Hoewel Sassuolo dus in eigen stadion speelde, zagen de tribunes vooral blauwzwart, de kleuren van Atalanta. Zonder de geschorste Hateboer, maar met De Roon op het middenveld, begon Atalanta heel nerveus aan de wedstrijd.</p>
<p>Door een goal van Domenico Berardi, die met een hakbal werd bediend door Alfred Duncan, leek de thuisploeg zelfs te bezwijken onder de druk. Even stond Atalanta met die achterstand virtueel buiten de top-vier. Duvan Zapata maakte tien minuten voor rust echter gelijk en op slag van rust kreeg doelpuntenmaker Berardi van Sassuolo bovendien rood.</p>
<h2>Opstootje</h2>
<p>De rode kaart was het gevolg van een opstootje. De Roon kreeg het aan de stok met Sassuolo-aanvoerder Francesco Magnanelli en ging liggen na een kopstootbeweging van zijn tegenstander. Berardi wond zich hier zo over op dat hij rood kreeg en Magnanelli en De Roon kregen allebei geel.</p>
<p>Met elf tegen tien stelde Atalanta in de tweede helft de zege veilig. Alejandro Gómez scoorde met een stift via het hoofd van Merih Demiral en Mario Pasalic maakte de 3-1. In de 83e minuut kreeg Magnanelli zijn tweede gele kaart, waardoor Sassuolo het duel met negen man beëindigde.</p>
<h2>Nainggolan redt Inter</h2>
<p>In Milaan deed ook Inter met Stefan de Vrij in de basis wat het moest doen, al viel de winnende goal tegen Empoli (2-1) pas in de 81ste minuut. Radja Nainggolan werd matchwinner en stuurde stadgenoot AC Milan daarmee naar de Europa League. Empoli eindigde op de achttiende plek en degradeerde daardoor naar de Serie B.</p>
<p>Milan won met 3-2 bij Spal en werd vijfde en Roma werd na een 2-1 zege op Parma zesde (voorronde Europa League). Roma zwaaide aanvoerder Daniele De Rossi uit.De 35-jarige middenvelder vertrekt na zeventien seizoenen in de hoofdmacht bij de Romeinse club.</p>
<p>Juventus nam met een nederlaag afscheid van trainer Massimiliano Allegri. De landskampioen verloor met 2-0 bij middenmoter Sampdoria.</p>
