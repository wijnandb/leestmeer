---
layout: post
title: "Amerikaanse tiener klopt Halep en bereikt halve finales Roland Garros"
date: Thu, 06 Jun 2019 13:25:29 +0200
category: sport
externe_link: "https://nos.nl/l/2287855"
feature_image: "https://nos.nl/data/image/2019/06/06/554978/1008x567.jpg"
---

<p>Amanda Anisimova heeft voor een enorme verrassing gezorgd op Roland Garros door titelhoudster Simona Halep in de kwartfinales te vloeren. De pas 17-jarige Amerikaanse won met 6-2, 6-4.</p>
<p>Anisimova kende geen plankenkoorts en speelde aanvallend en gevarieerd vanaf de baseline. De nummer 51 van de wereld sloeg veel winners en dwong fouten af bij de nummer drie van de wereld.</p>
<p>De Roemeense knokt zich vaak terug uit geslagen en leek dat ook nu te doen. Ze maakte een break achterstand goed in de tweede set, zag Anisimova fouten gaan maken, maar vergat door te drukken bij 4-4.</p>
<h2>Barty via Keys naar halve finales</h2>
<p>Anisimova, die eerder dit jaar al de vierde ronde bij de Australian Open bereikte, treft bij de laatste vier Ashleigh Barty. De Australische versloeg de Amerikaanse Madison Keys met 6-3, 7-5.</p>
<p>Barty kwam op een grandslamtoernooi nooit voorbij de vierde ronde. Ze gaf Keys lange tijd geen kans met sterke opslagen, ontregelende sliceballen en handigheid aan het net.</p>
<p>Pas toen de Australische voor de winst serveerde, ging het fout en kwam Keys op 5-5. Barty sloeg direct terug en toen ze opnieuw voor de zege serveerde, had ze haar zenuwen wel onder controle.</p>
<h2>Halve finales vrijdag 11.00 uur</h2>
<p>De andere halve finale gaat tussen de Britse Johanna Konta en de Tsjechische Markéta Vondrousová. Beide duels worden vrijdag om 11.00 uur gespeeld.</p>
