---
layout: post
title: "Gemeente: geslaagde huldiging Ajax, grote problemen blijven uit"
date: Thu, 16 May 2019 16:54:45 +0200
category: binnenland
externe_link: "http://feeds.nos.nl/~r/nosnieuwsbinnenland/~3/HEoFBZgQKyg/2284962"
feature_image: "https://nos.nl/data/image/2019/05/16/550492/1008x567.jpg"
---

<p>Op het Museumplein in Amsterdam is Ajax door zo'n 100.000 mensen gehuldigd. De Amsterdammers werden gisteren voor de 34ste keer kampioen van de eredivisie. Ook de Ajax-vrouwen zijn gehuldigd voor het winnen van de KNVB Beker. Vanwege de drukte riep de gemeente supporters op niet meer naar het plein te komen.</p>
<p>Voor zover nu duidelijk is, zijn grote ongeregeldheden uitgebleven. De gemeente noemt het een "geslaagde huldiging", de politie spreekt van een feestelijk evenement, maar voegt eraan toe dat er 26 mensen zijn aangehouden, onder voor meer belediging, een poging tot zware mishandeling en het verstoren van de openbare orde. Ook gooiden twee mensen vuurwerk naar het podium.</p>
<p>Burgemeester Halsema werd meerdere keren met bierblikjes bekogeld en uitgefloten door de feestende fans. "Ik heb wel gemerkt dat Edwin van der Sar een paar blikjes bier voor me opving", zei Halsema na afloop. "Dus het is allemaal goed gegaan." Ook aanvoerder Matthijs de Ligt ving een blikje op. Halsema sprak van "een prachtig moment". "Het is zo feestelijk en die ploeg is zo blij."</p>
<h2>Nouri</h2>
<p>Bij de huldiging was ook familie van Abdelhak Nouri, de Ajax-speler die twee jaar geleden ernstige hersenschade opliep na een hartaanval bij een oefenwedstrijd in Oostenrijk.</p>
<p>"Het is ook voor ons een grote dag", zei zijn vader. "Ik vind echt: respect naar de supporters. Die zijn allemaal gekomen om met ons dit feest te vieren. En de droom van mijn zoon is ook uitgekomen, dankzij hen."</p>
<p>Voor het eerst sinds 2011 werd Ajax weer gehuldigd op het plein in het centrum van de stad. Toen won de club de dertigste landstitel, maar het feest ontaardde in rellen. De afgelopen jaren werd na het winnen van een titel of beker feestgevierd bij de Johan Cruijff Arena in Amsterdam-Zuidoost.</p>
<p>Burgemeester Halsema hoopt ze elk jaar een kampioenschap meemaakt:</p><img src="http://feeds.feedburner.com/~r/nosnieuwsbinnenland/~4/HEoFBZgQKyg" height="1" width="1" alt=""/>
