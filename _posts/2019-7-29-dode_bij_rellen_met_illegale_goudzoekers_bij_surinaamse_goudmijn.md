---
layout: post
title: "Dode bij rellen met illegale goudzoekers bij Surinaamse goudmijn"
date: Mon, 29 Jul 2019 20:20:51 +0200
category: nieuws
externe_link: "https://nos.nl/l/2295650"
feature_image: "https://nos.nl/data/image/2019/07/29/567119/1008x567.jpg"
---

<p>Bij ongeregeldheden op het terrein van de Rosebel goudmijn in Suriname zijn een dode en een gewonde gevallen. De directe aanleiding voor de rellen is nog niet duidelijk, maar er zijn al jarenlang spanningen tussen illegale goudzoekers en het moederbedrijf van Rosebel, de Canadese goudmultinational Iamgold.</p>
<p>De dode viel volgens de website Starnieuws toen een ruzie tussen de illegalen en werknemers van Iamgold escaleerde en beveiligers van het bedrijf op de illegalen schoten. De vlam sloeg daarna in de pan waarna de lokale goudzoekers graafmachines en een personeelsbus in brand staken.</p>
<p>De illegalen komen uit het dorpje Nieuw Koffiekamp, niet ver van de goudmijn. Ze vinden dat ook zij recht hebben om te mijnen in het concessiegebied van Iamgold. De leiding van bedrijf heeft nog niet op de onrust in het gebied gereageerd.</p>
<p>De leiding van Rosebel heeft maandag in een korte verklaring gezegd te betreuren dat er een dode is gevallen, en verder het onderzoek van de Surinaamse autoriteiten af te wachten. Het bedrijf meldt verder dat er ook aan de kant van de werknemers van Rosebel twee gewonden zijn gevallen toen zij het terrein wilden verlaten. De operaties in het gebied zijn stopgezet vanwege zorgen over de veiligheid van het personeel. De schade die door de groep illegalen is aangericht is groot, aldus de verklaring.</p>
<h2>Spanningen</h2>
<p>Voorzitter Lloyd Read van de werknemersbond van Iamgold riep de arbeiders voordat Rosebel met een verklaring kwam al op om uit veiligheidsoverwegingen voorlopig niet meer aan het werk te gaan. Hij is boos omdat de leiding van het bedrijf een nieuwe werkploeg naar het gebied heeft laten gaan terwijl de situatie er zeer verhit was.</p>
<p>Iamgold heeft in het verleden de goudzoekers op bepaalde delen van het terrein gedoogd, maar die overschrijden regelmatig de grenzen die het bedrijf aan het vastgestelde gebied heeft gesteld. In 2013 en 2017 waren er ook al ongeregeldheden. Dat leidde wel tot materiÃ«le schade maar niet tot doden of gewonden.</p>
<h2>Extra bewaking</h2>
<p>Speciale eenheden van de politie en het leger zijn intussen naar de mijn gedirigeerd om de beveiligers van Iamgold bij te staan. Volgens het ministerie van Justitie en Politie is de rust daarna enigszins weergekeerd.</p>
<p>Maandag bezoeken de ministers van Justitie en Politie, Nationale Hulpbronnen en Regionale Ontwikkeling het gebied. Zij konden niet eerder afreizen omdat hun veiligheid niet was gegarandeerd. De bewindslieden bezoeken ook de familie van de slachtoffers.</p>
<p>Rosebel is de grootste goudmijn van Suriname en zorgt voor een belangrijk deel van de dollarinkomsten voor het land. De Surinaamse staat heeft een aandeel in de mijn.</p>
