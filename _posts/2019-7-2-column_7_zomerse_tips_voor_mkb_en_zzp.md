---
layout: post
title: "Column: 7 zomerse tips voor mkb en zzp"
date: Tue, 02 Jul 2019 11:01:13 +0200
categories: 
- financieel 
- ondernemen 
externe_link: "https://www.telegraaf.nl/financieel/1766069009/column-7-zomerse-tips-voor-mkb-en-zzp"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/858db40e-9cc0-11e9-8cdb-0217670beecd.jpg"
---

<p class="intro">Een béétje columnist heeft de wijsheid in pacht. Ik dus ook. Daarom in deze bijdrage mijn ultieme ondernemerstips voor mkb en zzp. Opdat u (nog) beter gaat ondernemen en dat u de komende zomerse weken benut om de broodnodige zelfreflectie te plegen.</p> <p>De vakantieperiode is daar altijd een goed moment voor. In mijn volgende column fulmineer ik wel weer over een of ander thema. Nu ben ik gewoon een aardige vent met deze aanbevelingen vanuit het hart.</p><p>Tip 1: Elimineer de managementboeken</p><p>De verleiding is groot is om al liggend op het strand of aan het zwembad te bladeren door diverse managementboeken en met een gele stift de zogenaamd prikkelende inspiratie te highlighten. Een ondernemer is immers altijd op zoek naar tips of nieuwe inspiratie. Maar laat die managementboeken nu eens voor wat ze zijn. Want, de grote hoeveelheid goeroeproza die bijna dagelijks uitkomt, suggereert dat de wereld van de ondernemer ultiem maakbaar is en dat u slechts een stappenplan nodig hebt. Onzin natuurlijk. U bent uw eigen stappenplan.</p><p>Tip 2: Afscheid nemen van de klant</p><p>De zomer is per definitie de beste periode om te bepalen van welke minst waardevolle klant u afscheid gaat nemen. In alle reguliere hectiek, door het jaar heen, hebt u vaak niet in de smiezen dat er altijd wel een klant is, die te veel energie kost en te veel ruimte inneemt. Goed, hij betaalt weliswaar de rekeningen op tijd maar so what? Wat heeft u er aan om klanten te bedienen die niet bij u passen? Uit eigen ervaring kan ik u zeggen: het werkt perfect. Na de zomervakantie ontvangt één van mijn afnemers altijd De Mededeling. ’U kunt vertrekken’. Daardoor ontstaat ruimte voor wat nieuws, zowel in doen als in denken.</p><p>Tip 3: Maak méér fouten</p><p>Een dag geen fouten maken is een dag niet geleefd. En een dag niet geleefd is een dag niet gegroeid. Wees eens wat minder voorzichtig. Neem meer risico en denk niet te veel na over de mogelijke gevolgen. (Want, die vallen namelijk altijd mee!). Ga meer als een blinde olifant door de bekende kast met porselein. Nodig u zelf uit om méér fouten te maken. U maakt ze namelijk nu te weinig waardoor u niet leert. En als u personeel hebt: reik een trofee uit aan diegene binnen uw organisatie die de meeste fouten heeft gemaakt. Deze medewerker levert namelijk de meest constructieve bijdrage.</p><p>Tip 4: Doorbreek de eigen patronen</p><p>U hebt het meestal zelf niet door dat u gedrag vertoont dat u belemmert in het bereiken van doelstellingen. Hardnekkige gedragspatronen ontstaan omdat u eigenlijk structureel op zoek bent naar veiligheid. Het zit in de mens. De blauwdruk van uw dagelijkse ondernemersleven moet echter doorbroken worden om nieuwe persoonlijke en zakelijke groei te kunnen creëren. Begin willekeurig met dingen anders te doen.</p><p>Tip 5: F*ck de 24/7</p><p>Van hard werken is nog nooit iemand dood gegaan. U kent deze gevleugelde uitspraak wel. Maar echt… is het nu werkelijk nodig om dan toch 24/7 in touw te zijn? De wereld draait heus wel door hoor, ook zonder u. Relax! Een nachtje slapen doet wonderen en geeft letterlijk rust. Kortom: F*ck de 24/7. Of, werk efficiënter.</p><p>Tip 6: Ontwikkel uw persoonlijke vaardigheden</p><p>Skip uw bezoeken aan al die netwerk- en businessclubjes. Zeg uw lidmaatschappen op. Gebruik de zomer om uw agenda voor het najaar wat dat betreft leeg te maken. Zijn we diep in ons hart niet helemaal klaar met al dat geouwehoer (’Zullen we een keer koffie gaan drinken?’) en al dat commercieel geleuter (’Kan ik wellicht wat voor je betekenen?’). Nee. Doe het anders. Vanaf nu. Ga werken aan nuttige persoonlijke vaardigheden zoals ’beter leren onderhandelen’ of ’spreken in het openbaar’. Dat soort dingen en competenties dus. Er zijn genoeg van dat soort clubjes in Nederland waar deze vaardigheden worden getraind. Opvallend genoeg zijn dit overigens ook de plekken waar u ultiem kunt netwerken met ambitieuze gelijkgestemden maar nu zonder dat die zweem van acquisitie er overheen hangt. Ik kan het u zeggen uit eigen ervaring: héérlijk! En, leerzaam.</p><p>Tip 7: Uw eerste ton</p><p>Met name voor starters: wat is het plan om binnen vijf jaar na startdatum uw eerste ton aan jaaromzet te hebben gescoord? Voor minder kunt u namelijk niet succesvol (lees; niet renderend) ondernemen.</p><p>Ik wens u een hele prettige zomervakantie!</p>
