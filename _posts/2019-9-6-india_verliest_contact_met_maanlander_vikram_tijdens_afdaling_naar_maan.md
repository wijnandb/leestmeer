---
layout: post
title: "India verliest contact met maanlander Vikram tijdens afdaling naar maan"
date: Fri, 06 Sep 2019 23:56:04 +0200
category: nieuws
externe_link: "https://nos.nl/l/2300677"
feature_image: "https://nos.nl/data/image/2019/09/07/575582/1008x567.jpg"
---

<p>De Indiase ruimtevaartorganisatie ISRO heeft het contact verloren met maanlander Vikram. Dat gebeurde toen de lander bezig was met de afdaling naar de zuidpool van de maan. Op iets meer dan twee kilometer hoogte ging het contact verloren. Of de Vikram, met de verkenner Pragyaan, succesvol is geland of is gecrasht, is nu niet duidelijk. </p>
<p>Medewerkers van ISRO gaan nu de laatste data verzamelen om te bekijken wat er is gebeurd. "We hopen op het beste", zei de Indiase premier Modi, die vanuit het vluchtleidingscentrum meekeek. De stemming in het centrum was de eerste tien minuten van de operatie nog uitgelaten. Plotseling werden de gezichten somber en verstomden de gesprekken. </p>
<p>De missie, Chandrayaan 2, is bedoeld om in kraters op de zuidpool van de maan die altijd in de schaduw liggen te zoeken naar water. </p>
<h2>Moeizame lancering</h2>
<p>India zou het vierde land zijn dat op de maan weet te landen, na de Verenigde Staten, Rusland en China. In 2008 was er ook al een Indiase missie naar de maan, Chandrayaan 1, maar toen was het doel niet om er te landen. De huidige missie kost ongeveer 126 miljoen euro en moet India verder op de kaart zetten als ruimtevaartland.</p>
<p>De lancering van de Vikram verliep ook al niet zonder problemen. Die werd in juli om technische redenen een week uitgesteld. Wat er toen precies aan de hand was, is door de Indiase ruimtevaartorganisatie niet bekendgemaakt.</p>
<p>Zo zag de lancering er toen uit: </p>
