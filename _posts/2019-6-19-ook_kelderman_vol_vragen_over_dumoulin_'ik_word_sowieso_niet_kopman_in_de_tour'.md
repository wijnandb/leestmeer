---
layout: post
title: "Ook Kelderman vol vragen over Dumoulin: 'Ik word sowieso niet kopman in de Tour'"
date: Wed, 19 Jun 2019 18:25:41 +0200
category: sport
externe_link: "https://nos.nl/l/2289741"
feature_image: "https://nos.nl/data/image/2019/06/19/557714/1008x567.jpg"
---

<p>Wilco Kelderman lag keurig op schema om zijn kopman Tom Dumoulin als meesterknecht aan de roze trui in de Giro te helpen. Maar na een scherpe bocht in de Ronde van Catalonië konden alle plannen de prullenbak in: Kelderman brak zijn sleutelbeen en een nekwervel.</p>
<p>Het was nog maar het begin van de malaise van de Sunweb-ploeg. Met zijn nek in een brace zag Kelderman zijn kopman al na vier dagen in Italië op zijn knie vallen en ook die andere luxeknecht, Sam Oomen, reed de Giro niet uit.</p>
<p>Voor Oomen is het seizoen voorbij, Kelderman is nog ver verwijderd van zijn beste vorm en voor Dumoulin, die deze week op het laatste moment een hoogtestage afblies, begint de tijd voor de start van de Tour de France te dringen.</p>
<h2>Zorgen om Dumoulin</h2>
<p>Maakt Kelderman zich zorgen over zijn kopman? "Elke dag telt nu, dus het is wel zonde", aldus Kelderman. "Tom is meestal redelijk resoluut in zijn besluiten. Dat is ook wel zijn sterke punt. Hij zal zich vast klote voelen. Ik lees ook van alles, maar ik weet ook niet wat er allemaal speelt."</p>
<p>Hij houdt in ieder geval geen rekening met een plan-B, waarin hij bij afwezigheid van Dumoulin promoveert van meesterknecht naar kopman: "Ik ben sowieso niet de kopman, daarvoor is mijn aanloop naar de Tour niet goed genoeg geweest."</p>
<p>Mocht Dumoulin niet aan de start verschijnen in Frankrijk, dan betekent dat het einde van de klassementsambities van Sunweb. "Gelukkig hebben we Michael Matthews nog, dat is ook belangrijk. Dan zal het behalen van dagzeges het doel worden. Maar speculeren heeft geen zin, laten we eerst maar even afwachten."</p>
<h2>'Ben het helemaal zat'</h2>
<p>In de Ronde van Zwitserland schoof Kelderman zelf meteen weer onderuit in de proloog. Liefst zou Kelderman critici de mond snoeren met een paar goede resultaten, maar gezien zijn huidige vorm is dat niet realistisch.</p>
<p>En dus blijft het nog even wonden likken. "Balen. Superfrustrerend. Gewoon klote", zegt Kelderman. "Ik ben het wel helemaal zat om erover te praten. Met de media praten is nu niet mijn favoriete bezigheid."</p>
