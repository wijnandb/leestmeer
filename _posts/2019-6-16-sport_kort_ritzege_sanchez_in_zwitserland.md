---
layout: post
title: "Sport Kort: Ritzege Sanchez in Zwitserland"
date: Sun, 16 Jun 2019 18:34:00 +0200
category: sport
externe_link: "https://www.telegraaf.nl/sport/1051294314/sport-kort-ritzege-sanchez-in-zwitserland"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b2710368-9054-11e9-a042-02d1dbdc35d1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>18.24 uur: Luis Leon Sanchez heeft de tweede rit in de Ronde van Zwitserland op zijn naam geschreven. De Spaanse wielrenner van Astana bleef in de 160 kilometer lange etappe, met start en aankomst in Langnau im Emmental, het peloton voor. De Slowaak Peter Sagan won de sprint in de strijd voor de tweede plek. Kasper Asgreen uit Denemarken (Deceuninck - Quick Step) is nieuwe leider in het klassement.</p><p>17.21 uur: Matteo Berrettini heeft voor de derde keer in zijn tennisloopbaan een toernooi uit de ATP Tour gewonnen. De 23-jarige Italiaan was zondag in de finale in Stuttgart in twee sets te sterk voor de 18-jarige Canadees Felix Auger-Aliassime: 6-4 7-6 (11).</p><p>14.53 uur: De Nederlandse springruiters zijn bij de Nations Cup in het Poolse Sopot op de vijfde plaats geëindigd. De nationale equipe kwam over twee manches genomen tot een totaal van 12 strafpunten. België won de wedstrijd door zonder strafpunten af te sluiten. Voor Oranje kwamen Willem Greve (Zypria), Bart Bles (Israel vd Dennehoeve), Doron Kuipers (Charley) en Kevin Jochems (Cristello) in actie.</p><p>12.45 uur: Turnster Kirsten Polderman is voor langere tijd uitgeschakeld. Het talent van SV PAX Haarlemmermeer heeft de voorste kruisband van haar rechterknie gescheurd. Polderman liep de blessure op tijdens een training in Gent, voorafgaand aan de Flanders International Team Challenge. Ze kan nu onder meer niet deelnemen aan de Universiade, die volgende maand in het Italiaanse Napels wordt gehouden.</p><p>12.25 uur: De Nederlandse handboogschutters hebben bij de wereldkampioenschappen in Den Bosch het podium net gemist. In de landenwedstrijd op het onderdeel recurve bleek in de strijd om brons Zuid-Korea te sterk, 5-3. Team NL kwam op het olympische onderdeel in actie met Sjef van den Berg, Rick van der Ven en Steve Wijler. In de laatste set kwam de formatie slechts een punt te kort om een shoot-off af te dwingen.</p><p>11:50 uur: De Nederlandse voetbalsters hebben zaterdag meer kijkers getrokken met hun optreden bij het WK in Frankrijk. In totaal stemden zaterdagmiddag volgens Stichting KijkOnderzoek 2.260.000 mensen af op het duel met Kameroen, dat Oranje met 3-1 won. De openingswedstrijd van de leeuwinnen tegen Nieuw-Zeeland werd dinsdagmiddag door 1,6 miljoen mensen bekeken. Het duel van de Nederlandse vrouwen was zaterdag het best bekeken programma van de dag. Het NOS Journaal van 20.00 uur eindigde als tweede met 1.542.000 kijkers, voor Studio Sport met 1.334.000.</p><p>11:24 uur: springruiter Frank Schuttert is in de sterk bezette Global Champions Tour van Stockholm net naast het podium geëindigd. Met Lyonel D kwam de tweevoudig Nederlands kampioen, begeleid door oud-topruiter Jos Lansink, zaterdagavond laat op de vierde plaats terecht. Leopold van Asten, regerend Nederlands kampioen, werd met VDL Groep Miss Untouchable vijfde. De voor eigen publiek rijdende Zweed Peder Fredricson was met All In de beste van de tien kandidaten voor de barrage.</p><p>09:20 uur: Kiki Bertens staat zondag voor de eerste keer in de finale van het toernooi van Rosmalen. Op eigen bodem versloeg ze zaterdag in de halve eindstrijd de Kazachse qualifier Jelena Rybakina, 6-4 en 6-4. Haar opponente in de eindstrijd is Alison Riske. De Amerikaanse tennisster versloeg in de halve eindstrijd Veronika Koedermetova uit Rusland. Bertens speelde drie keer eerder tegen Riske en won steeds.</p><p>08:02 uur: Mexico is voortvarend aan de Gold Cup begonnen. In het eerste groepsduel werd Cuba met liefst 7-0 verslagen. Grote man aan de zijde van de Mexicanen was Uriel Antuna. De voormalig aanvaller van FC Groningen en tegenwoordig spelend voor Los Angeles Galaxy scoorde drie keer. Hij nam het eerste, vierde en zevende doelpunt voor zijn rekening. In dezelfde poule won Canada met 4-0 van Martinique.</p>
