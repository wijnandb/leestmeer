---
layout: post
title: "WK mountainbike zonder Van der Poel, maar mét medaillekansen voor twee Anne's"
date: Sat, 31 Aug 2019 08:33:22 +0200
categories: 
- sport 
- wielrennen 
externe_link: "https://nos.nl/l/2299691"
feature_image: "https://nos.nl/data/image/2019/08/31/573792/1008x567.jpg"
---

<p>Mathieu van der Poel doet vanavond niet mee aan het onderdeel cross country bij de WK mountainbike, maar dat betekent niet dat er niks te genieten valt in het Canadese Mont-Sainte-Anne.</p>
<p>Want volgens Bart Brentjens gaat Nederland met Anne Terpstra en Anne Tauber bij de vrouwen zeker meedoen om de wereldtitel in het Canadese Mont-Sainte-Anne. "Ze zijn allebei in hele goeden doen. Ik zou het maar van dichtbij gaan volgen."</p>
<p>Brentjens kan het weten. Hij zette aan het einde van de vorige eeuw in zijn eentje de mountainbikesport op de kaart in Nederland. De geboren Limburger werd wereldkampioen in 1995 en veroverde in 1996 in Atlanta olympisch goud.</p>
<p>Tegenwoordig is hij commentator en analist bij mountainbikewedstrijden. En hij heeft zijn eigen team waar ook Anne Tauber deel van uitmaakt.</p>
<p>De afgelopen jaren heeft Brentjens, die zijn haar nog altijd in een staartje draagt, zijn sport in eigen land weer zien groeien.</p>
<p>"Als je ziet welke prestaties Nederland dit jaar heeft neergezet, zowel bij de heren als de dames, dat is gewoon uniek: Mathieu van der Poel wint drie wereldbekerwedstrijden, Anne Terpstra wint als eerste Nederlandse vrouw een wereldbekerwedstrijd en Anne Tauber bijna", somt Brentjens de successen op.</p>
<p>"Dat zijn atleten die mee gaan doen om een olympische medaille. En dat terwijl het twee jaar geleden bijna niks was."</p>
<p>Bekijk hieronder de reportage met Bart Brentjens:</p>
<p>Net zoals dat destijds gold voor Brentjens, zorgen de goede prestaties van vooral Van der Poel er nu voor dat de mountainbikesport weer meer aandacht krijgt in Nederland. Ook nu hij niet meedoet aan de WK omdat hij zich richt op de WK wielrennen op de weg, eind volgende maand, wordt Van der Poels naam toch vaak genoemd.</p>
<h2>Einde aandacht?</h2>
<p>"Je hebt wel sterren nodig om de sport interessant te maken. Voor de pers, maar ook voor het brede publiek", weet Brentjens. "Van der Poel is natuurlijk een unicum. Het maakt niet uit waar hij rijdt, de pers volgt hem omdat hij zo'n goede wielrenner is."</p>
<p>"Ik waardeer het wel dat hij zegt dat het hem drie jaar heeft gekost om Nino Schurter (de zevenvoudig wereldkampioen en regerend olympisch kampioen, red.) te verslaan en zijn eerste World Cup te winnen. Dat streelt mij, want het bewijst dat het een moeilijke sport is om überhaupt World Cups in te winnen."</p>
<p>Brentjens zou het dan ook jammer vinden als Van der Poel na de Olympische Spelen van 2020, waar hij voor mountainbikegoud gaat, definitief de overstap naar het wegwielrennen zou maken. Zou de aandacht voor de sport dan ook weer wegvallen?</p>
<p>"De wedstrijden zullen niet minder mooi zijn als hij niet meedoet", aldus de olympisch kampioen van 1996. "En dameswedstrijden zijn vaak zeker zo mooi om naar te kijken. Je mist alleen voor je eigen land een held. Dat zal zeker resulteren in minder aandacht."</p>
<h2>Favorieten voor WK-goud</h2>
<p>Brentjens heeft nog geen vrouwelijke evenknie; het lukte een Nederlandse vrouw nog nooit om een medaille op de WK te winnen. Maar misschien komt daar zaterdag verandering in.</p>
<p>"Van Anne Tauber weet ik dat ze heel goed is. Ze heeft ook nog een hoogtestage gedaan. Het is ook een parcours dat haar ligt", aldus Brentjens, die een spannende strijd verwacht.</p>
<p>"De top is breder dan bij de mannen. Jenny Rissveds (Zweden, red), Jolanda Neff (Zwitserland, red.), Kate Courtney (Verenigde Staten, red.), Pauline Ferrand-Prevot (Frankrijk, red.), maar ook Anne Terpstra of Anne Tauber: het kunnen er heel veel zijn."</p>
<p>"Bij de mannen is zevenvoudig wereldkampioen Nino Schurter uit Zwitserland de grootste favoriet. Het is niet vanzelfsprekend dat hij wint, maar hij heeft wel een grote kans. Mathias Flückiger (ook een Zwitser, red.) is een outsider, en je hebt ook de Italiaan Gerhard Kerschbaumer en nog een paar Italianen en Fransen die goed rijden", aldus Brentjens.</p>
<p>Slechts een ding is zeker: Van der Poel gaat niet met het goud naar huis. </p>
