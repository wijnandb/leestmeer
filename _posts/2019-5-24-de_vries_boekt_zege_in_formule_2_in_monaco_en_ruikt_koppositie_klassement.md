---
layout: post
title: "De Vries boekt zege in Formule 2 in Monaco en ruikt koppositie klassement"
date: Fri, 24 May 2019 13:33:59 +0200
category: sport
externe_link: "https://nos.nl/l/2286105"
feature_image: "https://nos.nl/data/image/2019/03/30/540216/1008x567.jpg"
---

<p>Nyck de Vries heeft voor een Nederlands succes op het circuit van Monaco gezorgd. De 24-jarige autocoureur pakte in Monte Carlo zijn tweede zege van het seizoen in de Formule 2.</p>
<p>Twee weken geleden boekte de Fries zijn eerste overwinning van het jaar. Hij was in Barcelona de snelste in de sprintrace.</p>
<p>De van poleposition vertrokken De Vries reed al aan de leiding toen na een onbezonnen inhaalpoging van de dit jaar in de Formule 2 debuterende Mick Schumacher het complete veld tot stilstand kwam. Na een lang oponthoud kon de race vervolgd worden, waarna De Vries zijn wagen solide naar de overwinning stuurde.</p>
<h2>Nog maar één punt</h2>
<p>De leider in het klassement Nicholas Latifi ging in het tweede deel van de race in de fout en kreeg een 'drive-through penalty' voor een mislukte inhaalmanoeuvre. De Canadees pakte geen punten en bleef op 93 punten staan. De Vries werkte, mede door zijn poleposition wat vier punten opleverde, zijn achterstand in één klap zo goed als weg: hij volgt op één punt.</p>
<p>Morgen is in Monaco de sprintrace voor de Formule 2, die als opstap naar de Formule 1 geldt. De eerste acht coureurs van vandaag starten dan in omgekeerde volgorde.</p>
