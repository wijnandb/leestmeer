---
layout: post
title: "Zelensky beëdigd in Oekraïne: 'Ik zal jullie niet laten huilen'"
date: Mon, 20 May 2019 11:29:54 +0200
category: nieuws
externe_link: "https://nos.nl/l/2285516"
feature_image: "https://nos.nl/data/image/2019/05/20/551333/1008x567.jpg"
---

<p>In Oekraïne is de voormalige acteur Volodymyr Zelensky (41) beëdigd als nieuwe president. Zijn eerste daad was het ontbinden van het parlement, waardoor over twee maanden vervroegde parlementsverkiezingen worden gehouden.</p>
<p>Het huidige parlement wordt gedomineerd door aanhangers van oud-president Porosjenko, die vorige maand door de kiezers werd weggestuurd. De totaal onervaren Zelenksy kreeg in de tweede ronde van de presidentsverkiezingen 73 procent van de stemmen. Zelensky's partij zit nog niet in het parlement, de Rada. Daardoor kan hij nu moeilijk nieuw beleid doorvoeren.</p>
<p>Voor zijn beëdiging liet Zelensky zich niet, zoals gebruikelijk is, in een colonne van limousines naar het parlement rijden. Hij wandelde door een park in Kiev, dat bomvol stond met mensen die hem een high five gaven of die met de nieuwe president op de foto wilden.</p>
<p>In zijn eerste toespraak in het parlement zei Zelensky dat zijn belangrijkste doel is om vrede te brengen in Oost-Oekraïne, dat in handen is van pro-Russische separatisten. "Ik wil alles doen om ervoor te zorgen dat onze helden daar niet sterven", zei hij.</p>
<p>"Ik ben bereid mijn populariteit in te leveren en mijn functie te verliezen als we daarmee vrede kunnen krijgen."</p>
<p>Opmerkelijk was dat Zelensky delen van zijn toespraak in het Russisch hield. Ongeveer een derde van de Oekraïense bevolking bestaat uit etnische Russen. Voor circa een kwart van de bevolking is Russisch de moedertaal.</p>
<p>Aan het slot zei Zelensky, verwijzend naar zijn comedyserie over een leraar die president werd: "Mijn hele leven heb ik alles geprobeerd om mensen aan het lachen te brengen. De komende vijf jaar zal ik alles doen zodat Oekraïeners niet hoeven te huilen."</p>
