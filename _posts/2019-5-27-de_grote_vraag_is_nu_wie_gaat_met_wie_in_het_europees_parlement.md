---
layout: post
title: "De grote vraag is nu: wie gaat met wie in het Europees Parlement?"
date: Mon, 27 May 2019 14:22:35 +0200
category: nieuws
externe_link: "https://nos.nl/l/2286532"
feature_image: "https://nos.nl/data/image/2019/05/27/552913/1008x567.jpg"
---

<p>Iedereen die wil meedoen aan een nieuwe Europese coalitie is vanavond van harte welkom. Dat is de boodschap die de christendemocratische leider Manfred Weber heeft gestuurd naar de andere partijen in het Europees Parlement.</p>
<p>Er is al veel telefonisch overleg geweest en afgelopen nacht gingen ook al de eerste mailtjes over en weer met voorstellen over de inhoud van het gesprek. De Duitser Weber, als leider van de grootste partij de belangrijkste kandidaat om Jean-Claude Juncker op te volgen als voorzitter van de Europese Commissie, wil het vooral hebben over de thema's van een nieuw regeerakkoord.</p>
<p>Het zal vanavond vooral gaan over onderwerpen als klimaat, belastingen, handel, migratie en democratische hervormingen. De bedoeling is om in ieder geval af te spreken over welke thema's de partijen de komende tijd gaan onderhandelen.</p>
<h2>Wensenlijstje</h2>
<p>Bas Eickhout (GroenLinks), die namens de Groenen kandidaat is om Juncker op te volgen, wil zo veel mogelijk van zijn eigen programma terugzien. "Wij geven steun aan de partij die het programma zo groen en zo links mogelijk gaat maken."</p>
<p>Ook Sophie in 't Veld (D66), die de leider wil worden van de nieuwe liberale fractie, heeft een wensenlijstje. "We willen graag harde afspraken over klimaat en arbeidsmigratie. Bovendien willen we een nieuw kiessysteem, waardoor er voortaan trans-Europese lijsten kunnen komen", zegt ze.</p>
<p>Esther de Lange (CDA), vicevoorzitter bij de christendemocraten en de rechterhand van Manfred Weber, zegt dat iedereen die de EU een warm hart toedraagt mag meepraten. "We zullen vanuit het centrum moeten werken om een meerderheid te vinden. We voelen de verantwoordelijkheid om dat centrum sterker te maken, zodat we stabiliteit en Europese oplossingen kunnen bieden."</p>
<p>Morgen schuift de voorzitter van het Europees Parlement aan tafel bij een informeel diner van de regeringsleiders in Brussel. Hij zal dan vragen om de onderhandelingen over zowel het regeerakkoord als de nieuwe voorzitter van de Europese Commissie te beginnen.</p>
<p>De regeringsleiders gaan formeel over wie de nieuwe voorzitter moet worden. En eigenlijk willen de regeringsleiders ook meer zeggenschap over het programma van de nieuwe Europese Commissie. Met name Nederland is daar sterk voor.</p>
<p>Bij de vorige top in RoemeniÃ« heeft de Franse president Macron aan de liberale leiders van de Lage Landen, Rutte en Michel, gevraagd om als een soort oliemannetjes te fungeren tussen de regeringsleiders en het parlement.</p>
<h2>Timmermans</h2>
<p>Frans Timmermans, de sociaaldemocratische kandidaat om voorzitter van de Europese commissie te worden, wacht intussen rustig af. Hij weet dat zijn politieke groepering in elke coalitie nodig is (zie kader).</p>
<p>Manfred Weber hoopt binnen twee weken een regeerakkoord te hebben, zodat alles eind juni duidelijk is. Dat lijkt vooralsnog een vrij optimistische inschatting.</p>
