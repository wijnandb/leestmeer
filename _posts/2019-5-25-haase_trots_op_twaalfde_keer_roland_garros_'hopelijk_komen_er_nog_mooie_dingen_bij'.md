---
layout: post
title: "Haase trots op twaalfde keer Roland Garros: 'Hopelijk komen er nog mooie dingen bij'"
date: Sat, 25 May 2019 20:26:34 +0200
category: sport
externe_link: "https://nos.nl/l/2286289"
feature_image: "https://nos.nl/data/image/2019/05/25/552495/1008x567.jpg"
---

<p>Robin Haase begint zondag tegen Philipp Kohlschreiber aan het tweede grandslamtoernooi van het jaar, Roland Garros. Het wordt alweer de twaalfde keer dat Haase meedoet op het Parijse gravel, en daar kijkt hij met trots naar. "Dat zegt dat ik al twaalf jaar met de top meedoe en dat is voor mijzelf fantastisch."</p>
<p>Die trots is niet vanzelfsprekend voor de 32-jarige Hagenaar, die zegt nogal kritisch op zichzelf te zijn. "Dat bespreek ik de laatste jaren wel met mijn coach Raymond Knaap. Ik mag positiever zijn en trots zijn op de carrière die ik al heb gehad. En hopelijk komen er nog mooie dingen bij."</p>
<p>Haase is al jaren de beste mannelijke Nederlandse tennisser. Hij heeft twee titels achter zijn naam staan, beide veroverd in Kitzbühel. Hij won het toernooi in 2011 en deed dat opnieuw in 2012, het jaar dat hij met de 33ste plaats ook zijn hoogste positie op de wereldranglijst bereikte.</p>
<h2>Slechter jaar</h2>
<p>Dit jaar begon Haase als de nummer 50 van de wereld, maar de afgelopen maanden zakte hij af naar de 67ste plaats. De ervaren Haase maakt zich er nog niet druk over. "Dat ik nu wat zak, zegt dat ik minder goed heb gespeeld en dat ik minder heb gewonnen. Ik doe er alles aan om die wedstrijden weer mijn kant op te laten vallen."</p>
<p>Te beginnen dus tegen Kohlschreiber in de eerste ronde van Roland Garros. Haase stond drie keer eerder tegenover de Duitser. De eerste keer leverde Haase dat direct succes op: hij behaalde zijn tweede titel in Kitzbühel nadat hij Kohlschreiber daar had verslagen. De twee ontmoetingen daarna verloor de Nederlander.</p>
<p>"Kohlschreiber is een speler die mij niet zo ligt. Hij kan mijn zwaktes heel makkelijk blootleggen, dus voor mij is het gewoon een hele moeilijke loting.", zegt Haase.</p>
<p>Echt makkelijke lotingen zijn er volgens de tennisser ook niet meer. "Al die jongens spelen tegenwoordig zo goed. Vroeger had je nog weleens jongens die echt specifiek goed spelen op snelle banen en niet op gravel, of andersom. Dat heb je bijna niet meer." </p>
<p>"Je moet tegen iedereen aan de bak", is Haase realistisch. "In dit geval is het Kohlschreiber en zal ik heel veel goede dingen moeten laten zien, wil ik kunnen winnen."</p>
