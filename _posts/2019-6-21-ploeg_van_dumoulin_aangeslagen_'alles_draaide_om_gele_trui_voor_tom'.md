---
layout: post
title: "Ploeg van Dumoulin aangeslagen: 'Alles draaide om gele trui voor Tom'"
date: Fri, 21 Jun 2019 07:32:11 +0200
categories: 
- sport 
- wielrennen 
externe_link: "https://nos.nl/l/2289981"
feature_image: "https://nos.nl/data/image/2019/06/21/558054/1008x567.jpg"
---

<p>Het nieuws dat Tom Dumoulin vanwege knieklachten niet van start gaat in de Tour de France, is donderdagochtend hard aangekomen bij Team Sunweb. "Ik weet niet wat ik nu moet doen", zegt sprinter Michael Matthews. "Het team zit echt in de put."</p>
<p>De Australiër, winnaar van de groene trui in de Tour van 2017, bereidde zich voor op een Tour volledig in dienst van Dumoulin. "Het doel van het team was om voor honderd procent voor Tom te rijden. Iwan (manager Iwan Spekenbrink, red.) zei aan het begin van het jaar tegen ons dat we zelf geen ambities hoefden te hebben. Alles draaide om de gele trui voor Tom."</p>
<h2>Geen sprinttraining gedaan</h2>
<p>Dat er nu plotseling kansen liggen voor Matthews om voor eigen succes te gaan, daar moet de drievoudig etappewinnaar even aan wennen. "Ik heb dit jaar niet getraind voor sprints. Ik heb me niet voorbereid op de etappes in de Tour die mij liggen. En daar zijn er best wel veel van. (...) Ik zorgde er juist voor dat ik goed kon klimmen, dat ik een goede ploegentijdrit kon rijden."</p>
<p>Matthews, zelf toch ook één van de kopmannen binnen Sunweb, mocht zich dit jaar vooral op de klassiekers richten. Dat doel ging de mist in nadat hij hard onderuitging in Parijs-Nice.</p>
<p>"Dit is ontzettend teleurstellend. Ik weet niet wat ik nu moet doen. Ik ben in de war. Na Zwitserland zou ik nog een hoogtestage doen in Livigno om klaar te zijn voor het klimwerk, om Tom bij te staan."</p>
<h2>'Dit bedenk je niet'</h2>
<p>Voor het seizoen droomde Matthews nog van een ander doel. "Zelf wilde ik proberen de paarse trui te veroveren in de Giro. Dat plan ging niet door omdat Tom ook de Giro reed. En nu rijdt hij de Tour niet. Onze plannen zijn helemaal door de war geraakt. Dit is geen leuk nieuws."</p>
<p>Matthews benadrukt dat het geen kritiek is op keuzes van de ploeg. "Ik neem ze niks kwalijk. Dat het zo loopt, bedenk je niet."</p>
<p>"Ik had er al een hard hoofd in", vertelt een sippe Wilco Kelderman in Zwitserland, waar hij net als Matthews deelneemt aan de Ronde van Zwitserland. "Een knie is altijd complex. En als je er nu last van hebt, is het in de Tour zeker niet weg. Dan zit je altijd met de gedachte in je achterhoofd dat die knie er is."</p>
<p>"Ik had me er natuurlijk op voorbereid om er straks voor Tom te staan. Dus dat is even een overgang", aldus Kelderman, die lang moest herstellen van een breukje in een nekwervel na een zware val tijdens de Ronde van Catalonië in maart.</p>
<p>De verwarring is groot, maar één ding weet Kelderman zeker: hij wordt niet de Sunweb-kopman in Frankrijk. "Op dit moment zeker niet. De periode na mijn nekbreuk is gewoon te kort om top te zijn in de Tour."</p>
