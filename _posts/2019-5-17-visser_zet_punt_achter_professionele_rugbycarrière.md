---
layout: post
title: "Visser zet punt achter professionele rugbycarrière"
date: Fri, 17 May 2019 11:57:35 +0200
category: sport
externe_link: "https://nos.nl/l/2285094"
feature_image: "https://nos.nl/data/image/2019/05/17/550632/1008x567.jpg"
---

<p>Rugbyer Tim Visser zet na dit seizoen een punt achter zijn professionele loopbaan. De in De Bilt geboren speler, die 33 keer uitkwam voor het Schotse nationale team, geldt als de beste rugbyer die Nederland heeft voortgebracht. Visser staat momenteel onder contract bij de Engelse topclub Harlequins.</p>
<p>"Ik ben erg trots dat ik kan terugkijken op een mooie professionele carrière", meldt Visser in een verklaring. "De sport is de laatste tien jaar enorm ontwikkeld op fysiek gebied. Het vergt veel van het lichaam. Ik heb verschillende blessures overwonnen, maar na de laatste ingreep aan mijn knie voel ik dat ik niet meer op mijn oude topniveau terugkom."</p>
<h2>Debuteren bij Newcastle Falcons</h2>
<p>Visser begon zijn carrière bij Rugby Club Hilversum en speelde voor Jong Oranje. Omdat hij zijn studie op een Engelse kostschool vervolgde, verkreeg hij het recht om voor het Engelse nationale schoolteam uit te komen. Op die manier kwam hij in beeld bij de grote Engelse clubs. Newcastle Falcons nam hem op in het opleidingstraject en liet hem in 2006 debuteren als invaller voor de toenmalige Engelse superster Jonny Wilkinson.</p>
<p>Na zijn tijd bij de Falcons tekende Visser in 2009 een contract bij Edinburgh. In Schotland zou hij uitgroeien tot een speler van internationale allure. Na drie jaar in het land te hebben gewoond, kwam hij reglementair in aanmerking om voor het Schotse nationale team te spelen. Uiteindelijk zou hij 33 keer het donkerblauwe tricot van Schotland dragen.</p>
<p>Hoogtepunt voor Visser was zijn eerste thuiswedstrijd, in het nationale rugbystadion Murrayfield, tegen de All Blacks, het nationale team van Nieuw-Zeeland. In die wedstrijd maakte de geboren Nederlander twee try's.</p>
<h2>Jong gezin thuis</h2>
<p>Met zijn huidige club Harlequin is Visser nog verwikkeld in de strijd om een plaats in de play-offs van de Premier League. Komend weekeinde is de laatste speelronde van de reguliere competitie. Verliest Harlequins die wedstrijd dan is de carrière van Visser voorbij, in geval van winst wacht hem mogelijk nog een optreden in de halve finales (volgend weekeinde) of de finale (over twee weken).</p>
<p>Zelf kijkt Visser al uit naar de periode daarna. "Met deze fysieke uitdagingen en een jong gezin thuis, dat een vader ook nog wil zien bewegen in de toekomst, heb ik helaas mijn nog lopende contract moeten inleveren. Ik hoop dat ik de Nederlandse kinderen heb laten zien dat er een mooie internationale rugbycarrière mogelijk is, mits je er professioneel voor werkt en leeft."</p>
