---
layout: post
title: "Holleeder in hoger beroep tegen levenslange celstraf"
date: Thu, 04 Jul 2019 12:09:31 +0200
category: nieuws
externe_link: "https://nos.nl/l/2291982"
feature_image: "https://nos.nl/data/image/2019/07/04/561105/1008x567.jpg"
---

<p>Willem Holleeder gaat in hoger beroep tegen de levenslange celstraf die de rechtbank in Amsterdam hem vandaag oplegde vanwege betrokkenheid bij vijf liquidaties.</p>
<p>Hij stelt in een handgeschreven verklaring verder dat er sprake is van "een ongekende mediacampagne van mijn zusters tegen mij. Maar ik ben nu toch veroordeeld. Ik kan het niet anders zien dan dat ik al die tijd gelijk had."</p>
<p>Via zijn advocaat Sander Janssen liet hij direct na de uitspraak al weten dat volgens hem de rechtbank er "niets van heeft begrepen". Janssen benadrukte daarnaast dat Holleeder en hijzelf "heel erg teleurgesteld" zijn met de uitspraak van de rechtbank.</p>
<p>Janssen: "We hebben namelijk heel uitgebreid aangegeven waarom Holleeder niet veroordeeld moest worden. Dat is wel gebeurd. Nu gaan we kijken wat we in een hoger beroep kunnen doen, als er andere rechters naar de zaak gaan kijken. Want dat er een hoger beroep zou komen, was vooraf al wel duidelijk. Linksom of rechtsom zou er wel iemand niet tevreden zijn."</p>
<p>Advocaat Sander Janssen leest de verklaring van Holleeder voor:</p>
<p>Volgens Janssen heeft de rechtbank in zijn ogen een aantal cruciale punten in zijn verdediging niet meegenomen in het vonnis, zoals de verhoudingen in de familie Holleeder of in het criminele milieu ten tijde van de liquidaties. Hij noemt dat "verontrustend". "Met het vonnis van de rechtbank is de eerste ronde van dat debat ten einde gekomen", aldus Janssen.</p>
<h2>Applaus in rechtszaal</h2>
<p>De rechtbank oordeelde vanochtend dat levenslang "de enige passende straf" was voor Holleeder. "U meent gewetenloos en onverschillig te beschikken over leven en dood", aldus de rechtbankvoorzitter Frank Wieland. "U bent zelf lang buiten schot gebleven. Het motief lijkt te liggen in geldelijk gewin."</p>
<p>Direct na de uitspraak werd er emotioneel gereageerd in de rechtszaal. Nabestaanden van de liquidatieslachtoffers applaudisseerden. Ook klonk er een harde gil, waarna de rechter verzocht die persoon uit de zaal te laten verwijderen.</p>
<p>Misdaadverslaggever Peter R. de Vries, die in de zaak onder meer getuigde over geluidsopnamen van Holleeder, vond dat er sprake was van "gerechtigheid".</p>
