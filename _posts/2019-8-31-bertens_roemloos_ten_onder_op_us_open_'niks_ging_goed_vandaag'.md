---
layout: post
title: "Bertens roemloos ten onder op US Open: 'Niks ging goed vandaag'"
date: Sat, 31 Aug 2019 20:16:50 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/f9847NmBiVU/2299782"
feature_image: "https://nos.nl/data/image/2019/08/31/573974/1008x567.jpg"
---

<p>Kiki Bertens is er niet in geslaagd de vierde ronde te bereiken bij de US Open. De nummer zeven van de wereld boog in New York voor Julia Görges, die op de mondiale ladder 23 plaatsen lager staat: 2-6, 3-6.</p>
<p>Bertens, die vorig jaar op Wimbledon in de kwartfinales ook al van de Duitse verloor, bakte er weinig van. Vooral haar service liet het totaal afweten. Zo sloeg ze zeven dubbele fouten en won ze maar dertig procent van de punten op haar tweede opslag.</p>
<h2>Afzwaaiers</h2>
<p>Maar ook in de rally's stapelde de 27-jarige Wateringse fout op fout. Görges speelde degelijk en hoefde alleen maar te wachten tot het misging bij Bertens.</p>
<p>Op 5-3 in de tweede set wankelde de Duitse desalniettemin wel even, maar geholpen door een aantal afzwaaiers van Bertens, die vooral met haar backhand schutterde, kon Görges op het vijfde matchpoint de partij tot een eind brengen.</p>
<h2>Lichtelijk gek</h2>
<p>"Ja, je kunt het wel een off-day noemen", beaamde Bertens na afloop. "Ik heb er zelf nog geen verklaring voor. Ik baal alleen nog maar van hoe het is gegaan. Niks ging goed vandaag, echt helemaal niks."</p>
<p>Tot haar grote frustratie. "Ik dacht steeds: oké, focus op de dingen die je moet doen, het kan alleen maar beter gaan. Zo bleef ik tegen mezelf praten om mezelf de wedstrijd in te tennissen. Maar als je het dan wéér niet voor elkaar krijgt die bal binnen de lijnen te slaan, word je lichtelijk gek van binnen."</p>
<p>Voor Bertens, die vorig jaar in seizoen ook in de derde ronde bleef steken, wil het al tijden niet lukken op de grandslamtoernooien. Sinds haar plaats in de halve finales op Roland Garros in 2016 kwam ze in veertien pogingen slechts één keer voorbij de derde ronde.</p>
<p>De oogst van dit jaar was twee keer een tweede ronde en twee keer een derde ronde. "Als je het zo bekijkt, is het niet een heel goed jaar geweest. Maar ik sta nog steeds in de toptien volgens mij. Dus ik denk dat ik heel veel andere dingen wel goed doe gedurende de rest van het jaar. Er komen nog heel veel toernooien aan. Daar ga ik mij nu op focussen."</p><img src="http://feeds.feedburner.com/~r/nossporttennis/~4/f9847NmBiVU" height="1" width="1" alt=""/>
