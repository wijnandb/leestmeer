---
layout: post
title: "OM eist 18 jaar cel en tbs voor doodsteken Utrechtse student"
date: Tue, 14 May 2019 10:45:46 +0200
category: nieuws
externe_link: "https://nos.nl/l/2284544"
feature_image: "https://nos.nl/data/image/2019/05/14/549808/1008x567.jpg"
---

<p>Het Openbaar Ministerie heeft 18 jaar cel en tbs met dwangverpleging geÃ«ist tegen Zamir M. De 32-jarige man zou vorig jaar de Utrechtse studente Laura Korsman hebben doodgestoken.</p>
<p>Het lichaam van de 24-jarige vrouw werd in juli gevonden in haar studentenhuis in de Bosboomstraat in Utrecht. Haar ex-vriend Zamir werd al snel aangehouden. Hij had kort voor haar dood nog vastgezeten omdat hij de vrouw wekenlang stalkte nadat ze hun relatie had verbroken.</p>
<p>Volgens het OM ging M. met voorbedachten rade naar het huis van de vrouw. Hij had handschoenen en een mes bij zich en wachtte tot zij alleen was. Het Openbaar Ministerie vindt daarnaast dat de man een hogere straf moet krijgen vanwege zijn houding in de rechtbank.</p>
<p>In de rechtbank verklaarde M. dat hij die avond via de buren het studentenhuis is binnengekomen, door te doen alsof hij daar zelf woonde. Hij wachtte vervolgens drie uur op zijn ex.</p>
<p>Volgens M. kwam Laura op hem af met een mes in haar hand. Bij de worsteling die volgde, zou de vrouw zichzelf in de hals hebben gestoken. M. zegt gehandeld te hebben in een black-out.</p>
<p>Volgens zijn advocaat is Zamir M. psychisch in de war. Dat komt omdat hij een aantal jaar geleden zelf slachtoffer zou zijn geweest van een ernstig misdrijf, schrijft RTV Utrecht. Een bende zou hem hebben ontvoerd, bedreigd en mishandeld.</p>
<p>Onderzoekers in het Pieter Baan Centrum hebben geen posttraumatische stressstoornis of angststoornis kunnen vaststellen. Zij constateren wel dat de kans op herhaling groot is bij M. De onderzoekers adviseren daarom hem tbs met dwangverpleging op te leggen. M. heeft zelf aangegeven dat hij geen tbs-behandeling wil ondergaan.</p>
<p>De verdachte en Laura hadden drie jaar een relatie. Ze leerden elkaar kennen in het uitgaansleven van Utrecht. De man draaide als deejay op feesten in de stad.</p>
<p>Na het verbreken van de relatie zou Laura zo bang zijn geweest dat ze 's avonds niet meer alleen op straat durfde. Vriendinnen begeleidden haar, onder meer naar haar stage bij het UMC Utrecht. Van de politie had ze een alarmknop gekregen.</p>
