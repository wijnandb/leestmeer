---
layout: post
title: "Wiegman houdt Van Es bij de Oranje-selectie"
date: Mon, 10 Jun 2019 15:35:26 +0200
categories: 
- sport 
- voetbal 
externe_link: "https://nos.nl/l/2288436"
feature_image: "https://nos.nl/data/image/2019/06/10/555906/1008x567.jpg"
---

<p>Kika van Es kan met het Nederlands elftal meedoen aan het WK. Dat maakte bondscoach Sarina Wiegman een dag voor de eerste wedstrijd van Oranje bekend.</p>
<p>Van Es liep ruim een week geleden in de gewonnen oefeninterland tegen Australië (3-0) een gebroken middenhandsbeentje op. De linksback van Ajax moest een operatie ondergaan en traint sinds afgelopen vrijdag met een brace om haar linkeronderarm.</p>
<p>Wiegman moest voor maandagmiddag 15.00 uur beslissen of ze Van Es bij de groep houdt of dat ze met Aniek Nouwen het WK in zou gaan. Nouwen trainde de laatste week al met de selectie mee, in het geval Van Es moest afhaken.</p>
<p>Wiegman wilde niet verklappen of Van Es in het Stade Océane ook in de basis start. "Het is hartstikke belangrijk om het toernooi goed te beginnen, dus we starten in de sterkst mogelijke opstelling."</p>
<h2>Dubbele beenbreuk</h2>
<p>De 27-jarige Van Es liep vier jaar geleden het WK mis door een dubbele beenbreuk. De emoties liepen hoog op toen ze opnieuw een mondiale eindronde dreigde te missen.</p>
<p>"Ze is inzetbaar morgen", zei Wiegman op de persconferentie in aanloop naar het duel met Nieuw-Zeeland in Le Havre. "Nouwen blijft nog even bij de groep, woont de wedstrijd bij en zal daarna vertrekken."</p>
