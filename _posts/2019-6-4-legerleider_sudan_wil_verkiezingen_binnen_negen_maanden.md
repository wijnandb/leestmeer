---
layout: post
title: "Legerleider Sudan wil verkiezingen binnen negen maanden"
date: Tue, 04 Jun 2019 05:00:16 +0200
category: nieuws
externe_link: "https://nos.nl/l/2287527"
feature_image: "https://nos.nl/data/image/2019/06/04/554504/1008x567.jpg"
---

<p>De militaire overgangsregering in Sudan wil dat er binnen negen maanden verkiezingen worden gehouden. Ook komt er een onderzoek naar de hevige geweldsuitbarsting gisteren in de hoofdstad Khartoem, zegt luitenant-generaal Burhan.</p>
<p>Veiligheidstroepen ontruimden toen kampen van demonstranten. Volgens de laatste berichten kwamen daarbij 35 mensen om het leven. Het was het ergste geweld in Sudan sinds de afzetting van president Bashir in april.</p>
<h2>Onenigheid</h2>
<p>De militairen die aan de macht zijn in Sudan hebben verder alle afspraken met oppositiepartijen afgezegd. De coalitie van oppositiegroepen in Sudan verbrak gisteren al het contact met het militaire bewind.</p>
<p>Eerder was de oppositie een gesprek aangegaan met de overgangsregering die sinds het afzetten van Bashir aan de macht is. De oppositiegroepen vroegen of militairen of burgers het voor het zeggen zouden krijgen tijdens de geplande overgangsperiode naar een democratie, die drie jaar zou moeten duren.</p>
<h2>Ongehoorzaamheid</h2>
<p>Die vraag bleek lastig te beantwoorden en onderhandelingen tussen het leger en de oppositie raakten in een impasse. De legertop wil de leiding nemen in een interim-regering die moet zorgen voor economisch herstel en democratische verkiezingen. De oppositie wil zelf de leiding nemen. Zij vreest dat de legertop probeert om de partij van de afgezette president aan de macht te houden.</p>
<p>De oppositie heeft gisteren een algehele politieke staking afgekondigd en opgeroepen tot burgerlijke ongehoorzaamheid. Ook roepen de oppositiegroepen het buitenland op de coup, zoals zij de machtsovername van de militairen noemen, te veroordelen.</p>
