---
layout: post
title: "Kabinet komt met noodplan voor bouwsector vanwege stikstof en PFAS-norm"
date: Tue, 29 Oct 2019 17:01:51 +0100
category: nieuws
externe_link: "https://nos.nl/l/2308181"
feature_image: "https://nos.nl/data/image/2019/10/29/588270/1008x567.jpg"
aantal: 301
unieke: 202
bron: "NOS"
---

<p>Het kabinet werkt aan een noodplan voor de bouwsector. De bedrijven hebben last van de stikstofregels en de strenge PFAS-norm. Door beide overheidsregels liggen projecten stil omdat er tijdelijk geen vergunningen voor afgegeven worden.</p>
<p>Als deze problemen niet binnen een paar weken worden opgelost, en die kans is vrij groot, dan willen regeringspartijen VVD, CDA, D66 en ChristenUnie dat er een noodplan in werking treedt. Daar wordt 150 tot 200 miljoen euro voor uitgetrokken.</p>
<p>CDA-Kamerlid Heerma: "De bouw ligt stil en dat kan niet. Er moeten betaalbare woningen gebouwd worden en bouwbedrijven komen in de problemen."</p>
<h2>Werktijdverkorting</h2>
<p>Zo krijgen de bedrijven de mogelijkheid voor personeel waar geen werk voor is, tijdelijk werktijdverkorting aan te vragen. Het UWV vult dan het salaris aan.</p>
<p>Bedrijven die wel zicht hebben op opdrachten, maar het geld niet meer hebben om te investeren, krijgen een overbruggingsfinanciering. Het gaat bijvoorbeeld om de inkoop van bouwmaterialen. De overheid staat dan garant bij de bank.</p>
<p>"We willen niet dat die ondernemers omvallen", zegt VVD-Kamerlid Aartsen. "Of dat mensen thuis op de bank belanden en uit de bouwsector verdwijnen."</p>
<h2>Actie op het Malieveld</h2>
<p>Bouwend Nederland noemt de maatregelen een doekje voor het bloeden. "Het kabinet moet snel maatregelen nemen die de vergunningverlening weer op gang brengen", zegt voorzitter Verhagen.</p>
<p>Morgen voeren de bouw- en infra-ondernemers, onder wie ook baggeraars en hoveniers, actie op het Malieveld in Den Haag. De actievoerders nemen honderden voertuigen en machines mee waar nu niet mee kan worden gewerkt.</p>
<p>De voertuigen worden 's nachts vervoerd om files te voorkomen, laat de organisatie weten. Burgemeester Remkes van Den Haag trok een paar dagen geleden een verbod op zware voertuigen in. De parkeergarage onder het Malieveld kan een behoorlijk gewicht aan.</p>
<p>Verschillende ministers en Kamerleden zullen de demonstratie bezoeken. Henk Wijngaard en Bertus Staigerpaip verzorgen de muzikale optredens.</p>
