---
layout: post
title: "Winnend Feyenoord brengt zich met eigen goals in problemen tegen ADO"
date: Sun, 15 Sep 2019 16:23:16 +0200
categories: 
- sport 
- voetbal 
externe_link: "https://nos.nl/l/2301832"
feature_image: "https://nos.nl/data/image/2019/09/15/577477/1008x567.jpg"
aantal: 505
unieke: 301
bron: "NOS"
---

<p>Feyenoord heeft de eerste competitiezege voor eigen publiek binnen. ADO Den Haag fungeerde zondagmiddag onder een lekker najaarszonnetje 77 minuten als ideale speelbal in De Kuip voor de ploeg van Jaap Stam.</p>
<p>Na 45 minuten stond het 3-0, maar door twee eigen doelpunten van de Rotterdammers in de slotfase leek het na afloop of ADO toch aardig had meegedaan: 3-2.</p>
<p>Feyenoord, dat eerder voor eigen publiek gelijkspeelde tegen Sparta en FC Utrecht, moest het zonder smaakmaker Steven Berghuis doen. De dirigent van de Rotterdamse aanval had eerder in de week een tik op zijn knie gekregen en kon niet spelen. Het was van weinig invloed, want ADO Den Haag begon zo zwak aan het duel dat doelpunten niet konden uitblijven.</p>
<p>Daar had Feyenoord Berghuis dit keer niet voor nodig. Na een halfuurtje stond het al 3-0. Het begon al vroeg met een overtreding van Bilal Ould-Chikh op Ridgeciano Haps binnen de beruchte lijnen. Bij afwezigheid van Berghuis nam Rick Karsdorp de strafschop: 1-0 na zes minuten.</p>
<h2>Knuffels</h2>
<p>Een kwartiertje later stond het 2-0 na een vloeiende aanval: Luciano Narsingh scoorde na een een-tweetje met Luis Sinisterra. Toen had het publiek de handen al kapot geklapt voor de actie van de ADO-fans, die opnieuw duizenden knuffels naar beneden wierpen voor de zieke kinderen uit het Sophia Kinderziekenhuis. Een gebaar dat ze al eerder maakten en nu opnieuw voor mooie beelden zorgde.</p>
<p>Vijf minuten na de 2-0 lag de bal opnieuw de stip. Aaron Meijers beroerde een voorzet onbenullig met de hand en dit keer ging Leroy Fer achter de bal staan. Zijn pegel was onhoudbaar voor Mike Havekotte, de vervanger van de zaterdag op de training geblesseerd geraakte Robert Zwinkels.</p>
<p>ADO stelde er ontstellend weinig tegenover. Het meldde zich in de eerste helft twee keer in de buurt van doelman Kenneth Vermeer zonder echt gevaarlijk te worden. Groenendijk wisselde in de rust wel de zwakke Milan van Ewijk en Danny Bakker, veel haalde het niet uit.</p>
<p>Direct na de rust had Sam Larsson de 4-0 op zijn schoen, maar dit keer redde Havekotte wel. Op weg naar het Europese treffen met Rangers FC hoefde Feyenoord zich in de tweede helft zich amper nog in te spannen.</p>
<h2>Terugkeer blessuregevallen</h2>
<p>De zwakke tegenstand bood Stam zelfs de mogelijkheid na te denken over speelminuten voor de lang afwezige Nicolai Jørgensen en Jens Toornstra, die voor het eerst weer plaatsnamen op de reservebank. Naast hen ook de Argentijnse aanwinst Marcos Senesi, die vrijdag zijn eerste trainingsmeters maakte met de selectie.</p>
<p>Nadat Narsingh ook een uitgelezen mogelijkheid op 4-0 had gemist, ging Stam na een uur over tot wisselen. Nicolai Jørgensen maakte zijn opwachting voor Larsson en even later Toornstra voor Fer. Senesi bleef op de bank, wel kreeg het talent Marouan Azarkan de mogelijkheid zijn competitiedebuut te maken.</p>
<h2>Eigen doelpunten</h2>
<p>Scoren deed Feyenoord niet meer. Tenminste, niet in het goede doel. Edgar Ié en Renato Tapia deden dat in het laatste kwartier wel in eigen doel, waardoor ADO in de slotfase nog bijna een punt kreeg voor de slappe vertoning.</p>
