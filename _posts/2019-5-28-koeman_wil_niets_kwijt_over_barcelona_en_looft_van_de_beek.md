---
layout: post
title: "Koeman wil niets kwijt over Barcelona en looft Van de Beek"
date: Tue, 28 May 2019 14:51:16 +0200
category: sport
externe_link: "https://nos.nl/l/2286691"
feature_image: "https://nos.nl/data/image/2019/05/28/553142/1008x567.jpg"
---

<p>"Volgens mij gaat het hier over het Nederlands elftal, dus daar wil ik het graag bij laten." FC Barcelona zou van plan zijn om trainer Ernesto Valverde de laan uit te sturen en dan zou Ronald Koeman kandidaat zijn om het stokje over te nemen. Maar de bondscoach wil duidelijk niets kwijt over de vermeende interesse. </p>
<p>De persconferentie in aanloop naar de eindronde van de Nations League begint met een vraag over Barcelona. In het verleden heeft Koeman meerdere malen aangegeven dat werken bij Barcelona zijn droombaan is als trainer. </p>
<p>Als speler werd hij bij de Catalaanse club een held na zijn winnende goal uit een prachtige vrije trap in de finale van de Europacup 1 van 1992 op Wembley. Nu Valverde op de schop zit, zingt de naam van Koeman rond. </p>
<p>Koeman wil niet ingaan op de geruchten, maar geeft bijvoorbeeld ook geen statement af door te zeggen dat hij sowieso bij Oranje blijft. "Dat zou heel makkelijk zijn, maar dat doe ik niet", zegt de bondscoach daarover. </p>
<p>Daarna gaat de persconferentie verder met vragen over Nederland. Het team maakt op de trainingen tot nu toe een gretige indruk in Zeist. "Ik krijg niet de indruk dat ze denken dat het seizoen voorbij is", aldus Koeman.</p>
<p>"Die gretigheid is ontstaan en gegroeid. Spelers willen daar graag onderdeel van zijn en doen daar alles aan."</p>
<h2>Van de Beek </h2>
<p>De bondscoach vertelt dat hij onder de indruk is van het seizoen van Ajax, met het winnen van de dubbel en het halen van de halve finales van de Champions League.</p>
<p>"Zo'n jaar is onbetaalbaar voor de ontwikkeling van jonge spelers. Donny van de Beek is daarin het beste voorbeeld", weet Koeman, die met Matthijs de Ligt, Daley Blind, Frenkie de Jong en Van de Beek vier Ajacieden in zijn selectie heeft.</p>
<p>De dynamische middenvelder staat er goed op bij de bondscoach, al is het druk op het middenveld bij Oranje. "Hij klopt op de deur, nog meer dan voorheen."</p>
<p>Koeman koos in de laatste interlands voor een middenveld met Frenkie de Jong, Georginio Wijnaldum en Marten de Roon. De laatste minuten die Van de Beek in Oranje maakte, dateren van oktober in de uitwedstrijd tegen BelgiÃ« (1-1). </p>
