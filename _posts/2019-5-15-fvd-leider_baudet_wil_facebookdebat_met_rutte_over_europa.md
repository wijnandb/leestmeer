---
layout: post
title: "FvD-leider Baudet wil Facebookdebat met Rutte over Europa"
date: Wed, 15 May 2019 19:46:01 +0200
category: nieuws
externe_link: "https://nos.nl/l/2284808"
feature_image: "https://nos.nl/data/image/2019/05/15/550193/1008x567.jpg"
---

<p>Forum voor Democratie-leider Baudet nodigt VVD-leider Rutte uit voor een debat op Facebook over de Europese verkiezingen. Het debat zou de avond voor de verkiezingen moeten plaatsvinden, op woensdag 22 mei om 22.00 uur.</p>
<p>Baudet wil een "Lagerhuisopstelling", met 150 supporters van zijn partij en 150 van de VVD. "Geen tv-redacties, geen NPO, maar live op Facebook. Debatleider in overleg. Optie: allebei geflankeerd door onze EP-lijsttrekker (@derkeppink en @MalikAzmani)", laat de partijleider via Twitter weten.</p>
<p>Baudet reageert hiermee op de uitnodiging van gisteravond van Rutte om met zijn tweeën openlijk te discussiëren over Europa. "Omdat onzinnige beweringen bestreden moeten worden", aldus Rutte. De VVD-leider vindt dat Baudet met zijn nexit-standpunt een "onverantwoord risico met onze veiligheid, onze stabiliteit en onze welvaart" neemt. Rutte noemde Baudet een "zolderkamergeleerde die zit te fröbelen hoe de ideale wereld in elkaar zit".</p>
<p>Vanmiddag liet Baudet met een foto op Twitter weten elf van zijn boeken op te sturen ter voorbereiding van het debat.</p>
<p>Het is nog niet zeker of het Baudet-Rutte-debat ook daadwerkelijk doorgaat. Baudet wil dat ook de Europese lijsttrekkers Eppink (FVD) en Azmani (VVD) erbij zijn. De laatste twee zijn tot 22.00 uur aanwezig bij het NOS-televisiedebat over de Europese Verkiezingen, waar alle twaalf Nederlandse lijsttrekkers zijn uitgenodigd.</p>
<p>De VVD heeft nog niet gereageerd op de recente uitnodiging van Baudet.</p>
