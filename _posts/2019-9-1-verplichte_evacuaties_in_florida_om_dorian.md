---
layout: post
title: "Verplichte evacuaties in Florida om Dorian"
date: Sun, 01 Sep 2019 18:35:33 +0200
category: buitenland
externe_link: "https://www.telegraaf.nl/nieuws/975235472/verplichte-evacuaties-in-florida-om-dorian"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2552021a-ccd7-11e9-968a-0217670beecd.jpg"
---

<p class="intro">De autoriteiten hebben voor delen van Palm Beach en het erboven gelegen Martin County en Brevard County uit voorzorg verplichte evacuaties afgekondigd voor de naderende orkaan Dorian. De evacuaties gelden voor mensen in laaggelegen gebieden, inwoners van stacaravans en de bewoners van de schiereilanden. Het is onduidelijk om hoeveel mensen het gaat.</p> <p>Inwoners in andere gemeenten langs de kust krijgen het advies een veilig heenkomen te zoeken. Ook in de staten Georgia en South-Carolina ten noorden van Florida bereiden inwoners zich met zandzakken voor op de naderende orkaan.</p><p>Dorian is uitgegroeid tot de zwaarste categorie 5 en stevent af op de noordelijk gelegen Abaco Eilanden van de Bahama’s voor de kust van de Amerikaanse staat Florida. Het Amerikaanse National Hurricane Center waarschuwt voor levensbedreigende omstandigheden. De extreem zware windstoten gaan gepaard met heftige regenval.</p><p>Het oog van storm bevindt zich inmiddels op ongeveer 360 kilometer ten oosten van Palm Beach in Florida. In de orkaan worden windsnelheden gemeten die oplopen tot 285 kilometer per uur en windstoten van boven de 322 kilometer per uur.</p><p>Het is niet zeker of de orkaan aan land gaat in Florida. Het oog van de wervelstorm kan ook boven zee blijven hangen en richting het noorden langs de kust van de VS scheren. De orkaan lijkt zich langzamer in westelijke richting te verplaatsen en langer boven de eilanden te blijven hangen, waardoor deze voor nog meer schade kan zorgen. De premier van de Bahama’s heeft inwoners van de Abaco Eilanden opgeroepen naar het hoofdeiland af te reizen.</p>
