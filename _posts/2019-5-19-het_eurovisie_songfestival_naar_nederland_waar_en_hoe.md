---
layout: post
title: "Het Eurovisie Songfestival naar Nederland: waar en hoe?"
date: Sun, 19 May 2019 23:01:15 +0200
category: nieuws
externe_link: "https://nos.nl/l/2285473"
feature_image: "https://nos.nl/data/image/2019/05/19/551236/1008x567.jpg"
---

<p>Het werd laat. De puntentelling was zenuwslopend en het bleef tot het allerlaatste moment ontzettend spannend - of het deze keer dan wél ging lukken.</p>
<p>En het lukte, voor het eerst sinds 44 jaar won Nederland het songfestival met het nummer Arcade van Duncan Laurence. Hij zong daarmee het Eurovisie Songfestival naar Nederland, want het land van de winnaar moet de volgende editie organiseren.</p>
<p>En dat zorgt voor een behoorlijke klus. Hoe gaat het organiseren van het Eurovisie Songfestival in zijn werk? En welke stad gaat het doen?</p>
<h2>'Enorme logistieke operatie'</h2>
<p>Sietse Bakker weet er alles van. Hij was tot 2016 Event Supervisor van het Eurovisie Songfestival. NPO, AVROTROS en NOS gaan samen het Eurovisie Songfestival van 2020 organiseren. En volgens Bakker is dat 'niet zomaar televisie maken'.</p>
<p>"Een songfestival organiseren is hele een andere kluif. Het is een enorme logistieke operatie, met drie complexe uitzendingen, ontzettend veel journalisten en allerlei evenementen eromheen. Dat is niet typisch voor een omroep."</p>
<h2>'De stad is de winnaar'</h2>
<p>Bakker vertelt dat alle steden en regio's een voorstel mogen indienen bij de omroepen. Uiteindelijk beslissen de zij waar het gaat plaatsvinden.</p>
<p>"Als je het songfestival wil organiseren in jouw stad, moet je een goede locatie regelen en veel hotelkamers hebben. De stad waar het uiteindelijk gaat gebeuren is wel de winnaar. De stad krijgt veel goede publiciteit, veel toerisme en dat betekent inkomsten. Daar mag dan best een investering tegenover staan."</p>
<p>En volgens Bakker is het reëel om te denken aan zo'n twintig of dertig miljoen euro qua kosten voor de organisatie. "Zeker in een land als Nederland. Er staan ook inkomsten tegenover. Denk aan de kaartverkoop, de bijdrage van de gaststad en de bijdragen van veertig deelnemende omroepen die allemaal bijdragen om mee te doen."</p>
<h2>Maar waar?</h2>
<p>Velen staan te trappelen om het gigantische evenement te mogen organiseren. "Ik geloof dat alleen het dorpshuis van Urk zich nog niet heeft gemeld", zegt Danny Damman van de Ziggo Dome. Hij denkt dat de Ziggo Dome het veel efficiënter kan organiseren dan de locatie in Tel Aviv.</p>
<p>"De tribunes staan hier al bij ons, die moesten ze daar nog opbouwen en dat is dagen werk. Omdat ze er bij ons al staan zorgt het voor minder kosten, het kan sneller dus ook goedkoper."</p>
<p>Ruud van Diedenhoven van het World Forum Theater in Den Haag pleit voor wederom een Haagse editie. "Den Haag heeft al twee keer bewezen dat het dit kan organiseren, in 1976 en in 1980." Een goede locatie is volgens hem het stadion van ADO: "Het heeft geen dak, maar daar zijn oplossingen voor. Den Haag zit te wachten op het songfestival en songfestival: hier is Den Haag!"</p>
