---
layout: post
title: "Van der Breggen vecht zich naar ritzege Giro Rosa, Van Vleuten behoudt het roze"
date: Sat, 13 Jul 2019 16:03:28 +0200
categories: 
- sport 
- wielrennen 
externe_link: "https://nos.nl/l/2293328"
feature_image: "https://nos.nl/data/image/2019/07/13/563258/1008x567.jpg"
---

<p>In de Giro Rosa heeft Anna van der Breggen de negende etappe gewonnen. Ze klopte landgenote en rozetruidraagster Annemiek van Vleuten in een sprint bergop. Van Vleuten behield wel zonder problemen de roze leiderstrui.</p>
<p>In de laatste bergetappe moest er een wonder gebeuren om Van Vleuten uit het roze te rijden. Haar voorsprong op naaste belager Anna van der Breggen was met ruim vier minuten geruststellend. Bovendien is Van Vleuten in topvorm. Ze won de koninginnenrit en was ook de sterkte in de tijdrit.</p>
<p>De vlucht van de dag had het karakter van een kansloze missie. Onder anderen Maaike Boogaard en Nicole Steigenga reden in de kopgroep, maar zij werden pal voor het begin van de slotklim opgeslokt door het peloton.</p>
<h2>Ontsnapping</h2>
<p>Op weg naar de top van de Montasio bleef er al snel een klein groepje over. Van Vleuten, Lucinda Brand, Van der Breggen, Amanda Spratt en Ashleigh Moolman sprongen weg van de rest.</p>
<p>Wat volgde was typerend voor de gehele Giro. Van Vleuten en olympisch kampioene Van der Breggen gaven de rest bergop het nakijken. En op een paar kilometer van de meet ging de klassementsleidster er op het steilste stuk in haar eentje vandoor.</p>
<p>Van der Breggen wenste echter niet te capituleren, dichtte het gat en kwam in de laatste kilometer zelfs langszij. In de sprint bleek de nummer twee van de Giro ditmaal de beste. Daarmee komt het aantal Nederlandse ritzeges deze Giro op zes. Van Vleuten won twee etappes en Marianne Vos schreef drie ritten op haar naam.</p>
<p>"Dit was een beetje payback time", zei Van der Breggen na afloop. "Want het doet natuurlijk wel denken aan La Course van vorig jaar." Toen leek Van der Breggen op weg naar de overwinning, totdat Van Vleuten haar in de slotmeters nog inhaalde. "Dat was vlak voor de streep. Dat onthoud je wel hoor, zulke finishes."</p>
<p>"Het is wel lekker om van een supergoede Annemiek te winnen. Ik word steeds beter deze Giro. Het komt te laat voor het klassement, maar een etappe is wel heel mooi."</p>
<p>Van Vleuten ging al vroeg in de aanval om haar ploeggenote Amanda Spratt op het podium te helpen. "Dat is gelukt, alleen moest ik het op het eind bezuren. Ik ging helemaal stuk."</p>
<p>De vrouw die door haar prestaties de bijnaam 'alien' kreeg, bleek dus wel te kloppen. "Dan ben ik gelijk van die bijnaam af, ik ben ook gewoon menselijk."</p>
<p>Zondag eindigt de Giro Rosa in Udine. Alleen pech houdt de oppermachtige Van Vleuten van titelprolongatie af.</p>
<p>Bekijk hieronder de reacties van Anna van der Breggen en Annemiek van Vleuten:</p>
