---
layout: post
title: "Amsterdamse beurs in mineur"
date: Tue, 09 Jul 2019 15:56:43 +0200
categories: 
- financieel 
- koersen 
externe_link: "https://www.telegraaf.nl/financieel/2099870144/amsterdamse-beurs-in-mineur"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/72adcdf6-a251-11e9-9815-02d2fb1aa1d7.jpg"
---

<p class="intro">De beursgraadmeters in Amsterdam stonden dinsdagmiddag op verlies. Meerdere fondsen leverden rond de 5 procent of meer in. Het sentiment bij beleggers stond ook in de rest van Europa onder druk, vanwege de afgenomen kans op een renteverlaging in de Verenigde Staten na het sterke banenrapport van vorige week.</p> <p>De AEX-index op Beursplein 5 noteerde rond 15.45 uur 0,7 procent lager op 566,64 punten. De MidKap daalde 1,9 procent tot 784,20 punten. Parijs en Londen verloren 0,3 procent. De Duitse DAX zakte 1 procent, na een winstalarm van chemieconcern BASF.</p><p>Randstad was een grote verliezer bij de hoofdfondsen op het Damrak met een verlies van bijna 5 procent. Goldman Sachs zette de uitzender op de verkooplijst. Ook de Zwitserse concurrent Adecco (min 6 procent) kreeg een verkoopadvies.</p><p>Winstalarm</p><p>Verder ging staalconcern ArcelorMittal 5,5 procent onderuit, terwijl roestvrijstaalbedrijf Aperam ruim 4 procent inleverde in de MidKap. Bij de middelgrote fondsen stond bodemonderzoeker Fugro zonder duidelijke reden onderaan met een min van 9,2 procent. BAM won 1,7 procent. De bouwer zag een dag eerder 24 procent aan beurswaarde verdampen door een winstalarm.</p><p>Air France-KLM zakte bijna 4 procent. De Franse regering gaat een 'ecotaks' instellen voor vluchten vanuit Frankrijk. Reizigers moeten op termijn rekening houden met een extra heffing van 1,50 euro tot 18 euro per vliegticket. Air France liet weten niet blij te zijn met het plan. De extra kosten per jaar worden door de maatschappij geraamd op 60 miljoen euro.</p><p>Reorganisatie</p><p>In Frankfurt raakte BASF ruim 4 procent kwijt. Het Duitse chemieconcern zette het mes in zijn verwachtingen voor dit jaar. Het bedrijf wijst daarbij naar de verslechterde marktomstandigheden, zoals de aanhoudende handelsoorlog en de afvlakkende economische groei. Deutsche Bank (min 3,5 procent) zette de daling voort na de aankondiging van een grote reorganisatie op maandag.</p><p>De euro was 1,1205 dollar waard, tegen 1,1214 dollar een dag eerder. Een vat Amerikaanse olie kostte 0,4 procent minder op 57,44 dollar. Brentolie zakte 0,2 procent in prijs tot 64,01 dollar per vat.</p>
