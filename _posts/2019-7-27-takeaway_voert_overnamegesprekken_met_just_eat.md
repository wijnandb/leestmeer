---
layout: post
title: "Takeaway voert overnamegesprekken met Just Eat"
date: Sat, 27 Jul 2019 17:46:29 +0200
categories: 
- financieel 
- koersen 
externe_link: "https://www.telegraaf.nl/financieel/1329629910/takeaway-voert-overnamegesprekken-met-just-eat"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e29d38a2-b0a9-11e9-9c4a-02d2fb1aa1d7.jpg"
---

<p class="intro">Maaltijdbedrijf Takeaway voert overnamegesprekken met zijn Britse branchegenoot Just Eat. Dat maakte de onderneming in een formele verklaring bekend, waarbij werd aangegeven dat er geen zekerheid is dat het tot een formeel bod komt.</p> <p>Uiterlijk om 17 uur (Britse tijd) op 24 augustus moet Takeaway volgens de Britse beursregels bekendmaken of het de intentie heeft om een bod te doen, of dat er geen bod volgt. Die deadline kan overigens wel verschoven worden.</p><p>Op 11 februari drong de activistische aandeelhouder Cat Rock Capital Management al aan op een samengaan. Volgens Cat Rock zou dat de beste manier zijn voor Just Eat om getalenteerde bestuurders aan te trekken, met de expertise om de concurrentie aan te kunnen met rivalen.</p><p>Daarbij wees Cat Rock er op dat Jitse Groen, de topman van Takeaway, had aangegeven dat het Verenigd Koninkrijk een van de beste markten in Europa is en dat hij actief wil zijn in consolidatie daar.</p><p>Topman Jitse Groen zei eind februari tegen de website Financial News hier niets in te zien.</p><p>Anderzijds maakte Groen eerder al duidelijk dat er volgens hem maar een paar grote spelers zullen overblijven in Europa.</p><p>Het nieuws over de overnamegesprekken lekte uit via Sky News, waarna de bedrijven besloten met een kort persbericht naar buiten te komen.</p><p>Ook het Zuid-Afrikaanse Naspers, dat later dit jaar een beursnotering in Amsterdam krijgt, en Uber zouden volgens Sky interesse hebben gehad in Just Eat.</p><p>Schaalgrootte</p><p>Takeaway, in Nederland bekend onder de naam Thuisbezorgd.nl, nam in 2016 al de activiteiten van Just Eat in de Benelux over. In hetzelfde jaar trok het maaltijdbestelbedrijf zich terug uit het Verenigd Koninkrijk, omdat het daar geen kans zag uit te groeien tot marktleider.</p><p>Schaalgrootte is belangrijk in de branche voor maaltijdbestellingen. Takeaway is daarom al langer op overnamepad. Vorig jaar kocht het bedrijf de Duitse activiteiten van concurrent Delivery Hero, een deal waarmee €950 miljoen in contanten en aandelen was gemoeid. De omzet over heel 2018 steeg met 44% tot €240 miljoen, waarop Takeaway een verlies leed van €14 miljoen.</p><p>Naar omzet gemeten is Just Eat nog een maatje groter. Het Britse bedrijf sloot vorig jaar af met een omzet van bijna 780 miljoen pond en een winst van bijna 80 miljoen pond. Naast het Verenigd Koninkrijk is het bedrijf onder andere actief in Canada, Australië en Nieuw-Zeeland.</p><p>Aandelenruil</p><p>De gesprekken tussen de maaltijdenbezorgers lopen al enkele weken. Just Eat heeft een beurswaarde van 4,3 miljard pond, ofwel €4,8 miljard. De beurswaarde van Takeaway ligt hier met €5,1 miljard iets boven.</p><p>Een eventuele overname wordt waarschijnlijk met eigen aandelen betaald, zo laat een woordvoerder van Takeaway weten.</p><p>Woensdag komt Takeaway met zijn halfjaarcijfers naar buiten.</p>
