---
layout: post
title: "Leclerc pakt op Spa derde pole van het seizoen, Verstappen start als vijfde"
date: Sat, 31 Aug 2019 16:20:13 +0200
categories: 
- sport 
- autosport 
externe_link: "https://nos.nl/l/2299744"
feature_image: "https://nos.nl/data/image/2019/08/31/573897/1008x567.jpg"
---

<p>Charles Leclerc start dit seizoen voor de derde keer van poleposition in de Formule 1. De coureur van Ferrari reed in de kwalificatie voor de Grand Prix van België een tijd van 1.42,519 en hield zijn teamgenoot Sebastian Vettel (+0,748) en Lewis Hamilton (+0,763) met een flinke marge achter zich.</p>
<p>Max Verstappen (+1,171) start zondag vanaf de derde startrij op de vijfde plaats, met voormalig Red Bull-ploeggenoot Daniel Ricciardo naast zich op positie zes.</p>
<h2>'Morgen afmaken'</h2>
<p>Leclerc was uiteraard zeer tevreden over zijn pole. "Het was niet eens een perfecte ronde", vond hij. "Ik was verbaasd over het gat met de rest. Maar heel fijn dat we de voorste rij vullen. Daar was Ferrari aan toe. Nu moeten we het morgen wel afmaken."</p>
<p>Nerveus over de hoge verwachtingen zegt hij zich niet te maken. "Ik heb dit jaar al eerder races geleid en had in Bahrein moeten winnen, maar toen liet de auto mij in de steek. Elke kilometer die ik aan de leiding rijd, geeft mij meer vertrouwen. Het ziet er nu heel goed uit. Maar we moeten niet te vroeg juichen." </p>
<h2>'Frustrerende dag'</h2>
<p>De derde tijd van Hamilton, die vorig jaar in de race als tweede eindigde achter Vettel, was knap, aangezien de Brit in de derde vrije training tegen de boarding was gecrasht. Hij keek dan ook met gemengde gevoelens terug.</p>
<p>"Het was een frustrerende dag met een slechte kwalificatie voor mij. Ik had de jongens die de auto in twee uur hebben weten te repareren op een andere manier willen bedanken, op een betere manier."</p>
<h2>Veel rook bij Kubica</h2>
<p>Robert Kubica moest in de eerste kwalificatiesessie snel opgeven, omdat de motor van zijn Williams in brand was gevlogen.</p>
<p>Het betekende al de tweede Mercedes-krachtbron die dit raceweekend voor problemen heeft gezorgd. Sergio Perez (Racing Point) had vrijdag in de tweede vrije training vergelijkbare problemen.</p>
<p>Aan het slot van Q1 was er opnieuw een rode vlag omdat er rook uit de Alfa Romeo van Antonio Giovinazzi kwam. Daarom werd de sessie met nog 43 seconden op de klok beëindigd.</p>
<h2>Geluk voor Verstappen</h2>
<p>Het uitvallen van Giovinazzi gebeurde kort nadat Verstappen de tijd had neergezet waarmee hij zich voor Q2 kwalificeerde. De Red Bull-coureur kwam daarmee goed weg.</p>
<p>De Limburger was Q1 namelijk niet doorgekomen als hij nog niet de finish was gepasseerd op het moment dat de sessie werd stopgezet, aangezien hij met zijn eerder gereden kwalificatietijd nog in de gevarenzone zat.</p>
