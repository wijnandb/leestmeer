---
layout: post
title: "Europa League-finale met duizenden lege stoelen dreigt"
date: Thu, 23 May 2019 11:01:27 +0200
categories: 
- sport 
- voetbal 
externe_link: "https://nos.nl/l/2285938"
feature_image: "https://nos.nl/data/image/2019/05/23/551918/1008x567.jpg"
---

<p>De kans is groot dat de Europa League-finale op 29 mei in Azerbeidzjan tussen Arsenal en Chelsea gespeeld gaat worden in een stadion met duizenden lege stoeltjes.</p>
<p>Waar de clubs eerder ontsteld waren over het lage aantal kaarten dat door de UEFA beschikbaar werd gesteld voor de supporters, 6.000 per club, hebben de Engelse grootmachten nu alle moeite om die kaarten kwijt te raken.</p>
<p>Zo heeft Arsenal maar 3.500 kaarten verkocht voor de finale in Bakoe. Supporters worden daarom telefonisch en via e-mail benaderd om alsnog naar de wedstrijd te komen. Chelsea heeft slechts 2.000 kaarten verkocht. 'The Blues' hebben de vereisten om aan kaarten te komen versoepeld om zo van de tickets af te komen.</p>
<h2>Bereikbaarheid en boycot</h2>
<p>Een van de redenen waarom de fans wegblijven is de bereikbaarheid van Bakoe. Op dit moment gaat er namelijk geen directe vlucht van Engeland naar Azerbeidzjan. Met de trein ben je vanuit Londen ruim honderd uur onderweg, terwijl een autorit bijna zestig uur kost.</p>
<p>Daarnaast zijn de prijzen van vliegtickets en hotelkamers flink gestegen de afgelopen tijd en moeten de Engelse supporters een visum aanvragen.</p>
<p>Er zijn ook Arsenal-supporters die de finale boycotten. Dit omdat ze het niet eens zijn met het besluit van de UEFA om maar 12.000 van de bijna 69.000 kaarten toe te kennen aan de supportersgroepen.</p>
<p>Ook het niet kunnen spelen van Henrich Mchitarjan speelt een rol voor de Arsenal-fans. De Armeense middenvelder wordt thuisgelaten omdat hij mogelijk niet welkom is in Bakoe, aangezien ArmeniÃ« en Azerbeidzjan in conflict zijn met elkaar.</p>
<h2>Ook sponsoren trekken zich terug</h2>
<p>Naast het wegblijven van de supporters zijn er ook sponsoren die de finale links laten liggen en duizenden kaarten terugsturen. Enkele bedrijven hebben moeite met het weggeven van hun kaarten, wederom vanwege de bereikbaarheid van Bakoe.</p>
<p>De overgebleven en teruggestuurde kaarten zullen beschikbaar worden gesteld voor de lokale bevolking. Maar aangezien er al 23.000 kaarten zijn gekocht door de Azerbeidzjanen is het nog maar de vraag of er nog meer animo is voor de finale.</p>
