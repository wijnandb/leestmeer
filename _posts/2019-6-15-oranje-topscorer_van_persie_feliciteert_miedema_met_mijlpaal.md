---
layout: post
title: "Oranje-topscorer Van Persie feliciteert Miedema met mijlpaal"
date: Sat, 15 Jun 2019 20:27:34 +0200
categories: 
- sport 
- voetbal 
externe_link: "https://www.telegraaf.nl/sport/956245942/oranje-topscorer-van-persie-feliciteert-miedema-met-mijlpaal"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/aa820fac-8fa1-11e9-b717-0255c322e81b.jpg"
---

<p class="intro">Robin van Persie heeft via sociale media zijn felicitatie overgebracht aan Vivianne Miedema, die dankzij twee doelpunten tegen Kameroen inmiddels de topscorer aller tijden van de Oranje Leeuwinnen is. De inmiddels gestopte Van Persie is met 50 doelpunten de recordhouder bij de Nederlandse mannen.</p> <p>De teller van Miedema staat inmiddels op 60 goals. Daarmee ging ze Manon Melis, die tijdens haar actieve carrière 59 keer scoorde, voorbij. De 22-jarige aanvalster van Oranje speelde tot op heden 77 interlands.</p><p>Miedema beleeft een prachtig seizoen. Met haar club Arsenal werd ze kampioen van Engeland en werd ze door de Engelse spelersvakbond ook nog uitgeroepen tot voetbalster van het jaar. Zo kon het gebeuren dat Miedema tijdens de prijsuitreiking naast Liverpool-verdediger Virgil van Dijk op het podium stond. Van Dijk, die met zijn club Liverpool de Champions League won, werd in de Premier League tot voetballer van het jaar verkozen.</p><p>Op het WK scoorde Miedema in twee duels tweemaal. Tegen Kameroen werd zaterdagmiddag met 3-1 gewonnen. Eerder rekende de ploeg van bondscoach Sarina Wiegman al met 1-0 af met Nieuw-Zeeland en daardoor is Nederland verzekerd van een plek in de achtste finales. Aanstaande donderdag wacht eerst nog de laatste groepswedstrijd tegen Canada.</p><p>Miedema heeft overigens een voorliefde voor Feyenoord, de club waar Van Persie afgelopen seizoen zijn carrière beëindigde. Onlangs liet Melis, momenteel bij de Rotterdamse club werkzaam als coördinator vrouwenvoetbal, al weten dat Miedema hopelijk ooit het shirt van Feyenoord gaat dragen. Vooralsnog heeft de Rotterdamse club alleen een beloftenteam. De volgende stap is volgens Melis deelname aan de Eredivisie.</p><p>Overigens sprak Van Persie, die net als Miedema dus ook bij Arsenal speelde, vorig jaar ook al een keer zijn bewondering uit richting Miedema, nadat zij de mijlpaal van 50 doelpunten had bereikt. Destijds deed Van Persie dat via een filmpje op OnsOranje.</p><p>Bekijk hieronder ook de video, waarin Anouk Hoogendijk terugkijkt op Nederland - Kameroen en eveneens de prestaties van Miedema analyseert.</p>
