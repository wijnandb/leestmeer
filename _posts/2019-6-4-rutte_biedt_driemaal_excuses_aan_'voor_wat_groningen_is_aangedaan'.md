---
layout: post
title: "Rutte biedt driemaal excuses aan 'voor wat Groningen is aangedaan'"
date: Tue, 04 Jun 2019 20:50:54 +0200
category: politiek
externe_link: "https://nos.nl/l/2287641"
feature_image: "https://nos.nl/data/image/2019/06/04/554659/1008x567.jpg"
---

<p>Premier Rutte heeft in de Tweede Kamer namens het kabinet "welgemeende excuses" aangeboden aan de Groningers. Hij noemde de situatie die daar is ontstaan door de gaswinning "een crisis in slow motion" en een "nachtmerrie". "Daar moet een einde aan komen, dat is een erekwestie voor dit kabinet."</p>
<p>In een tv-programma bood Rutte al eerder excuses aan, maar vanavond voerde hij voor de eerste keer het woord tijdens een debat in de Tweede Kamer over Groningen. Hij begon zijn bijdrage met verontschuldigingen op drie punten. Allereerst voor de jarenlange gaswinning en de schade die dat veroorzaakt heeft. "Veiligheid heeft jarenlang niet voorop gestaan", zei hij.</p>
<p>Ook zijn volgens Rutte excuses op zijn plaats voor het feit dat het kabinet "volstrekt heeft onderschat welke enorme opgave hier lag voor schadeherstel en versterking". Veel Groningers met schade aan hun huizen weten nog steeds niet waar ze aan toe zijn.</p>
<h2>Juridische zekerheid</h2>
<p>En Rutte vindt dat bij de afhandeling van de schade de afgelopen jaren te veel nadruk is komen te liggen op juridische zekerheid. "Dat is ten koste gegaan van de snelheid en ook daar zijn excuses voor op zijn plaats."</p>
<p>Bijna de hele Tweede Kamer wil dat de gaswinning volgend jaar al teruggaat naar 12 miljard kubieke meter, zoals het Staatstoezicht op de Mijnen (SodM) adviseert. Tot nu toe heeft het kabinet gezegd dat de gaskraan voorlopig niet verder dicht kan, omdat dan de leveringszekerheid van gas in het geding komt.</p>
<p>Nu zei minister Wiebes dat hij zich toch wil hard maken voor een beperking tot 12 miljard kuub volgend jaar. "Het zal buitengewoon ingewikkeld worden, maar ik ga in kaart brengen wat een wereld met 12 miljard kuub betekent. Wat we daarvoor moeten opofferen, of dat zou kunnen." Hij wil het liefst deze maand nog met meer duidelijkheid komen.</p>
<h2>'Geld speelt geen rol'</h2>
<p>De ministers Wiebes en Ollongren gaan morgen opnieuw naar Groningen om daar te overleggen met lokale bestuurders. Daarbij gelden volgens Rutte geen financiÃ«le beperkingen. "Geld speelt geen rol."</p>
<p>De excuses van Rutte vallen goed bij veel oppositiepartijen. De SP vond dat hij diep door het stof ging. De Partij voor de Dieren noemde de verontschuldigingen "ruiterlijk en historisch". De PVV was minder onder de indruk: "Gladde praatjes", vond die partij.</p>
<p>Over het optreden van minister Wiebes waren de oppositiepartijen niet enthousiast. SP, PvdA, 50Plus en PVV dienden een motie van afkeuring in. Die haalde geen meerderheid.</p>
<p>De Kamer wilde wel weten wat het kabinet precies anders gaat doen, nu het heeft erkend dat de aanpak tot nu toe niet deugde. Rutte verwees naar de vereenvoudigde, versnelde aanpak die minister Wiebes gisteren aankondigde.</p>
<h2>Stuwmeer</h2>
<p>Die wil dat mensen met schade kunnen kiezen voor vergoeding van 5000 euro of voor maximaal 11.000 euro zelf een aannemer kunnen inschakelen. Zo wil hij het 'stuwmeer' aan schadegevallen wegwerken. De Kamer vindt het onjuist als die regeling alleen zou gaan gelden voor mensen die hun schade voor 1 januari 2019 hebben gemeld. Slachtoffers van de recente beving in Westerwijtwerd zouden dan buiten de boot vallen.</p>
<p>Wiebes vindt dat eigenlijk ook niet gepast. Daarom zegde hij toe binnen een week te onderzoeken of het mogelijk is de grens op 1 juni van dit jaar te zetten. "Volgens juridische deskundigen is dat riskant, maar daar leg ik me nog niet bij neer."</p>
