---
layout: post
title: "Verstappen gaat niet uit van hattrick in Mexico: 'Verleden is geen garantie'"
date: Sat, 26 Oct 2019 12:17:49 +0200
categories: 
- sport 
- autosport 
externe_link: "https://nos.nl/l/2307725"
feature_image: "https://nos.nl/data/image/2019/10/26/587559/1008x567.jpg"
aantal: 822
unieke: 487
bron: "NOS"
---

<p>Slechts één coureur won sinds de terugkeer van de Formule 1 in Mexico in 2015 twee races op rij op het Autódromo Hermanos Rodriguez: Max Verstappen. Mexico wordt deze dagen gekscherend al 'Maxico' genoemd. Een terugblik op de successen.</p>
<p>Oktober 2017</p>
<p>Bijna pakt Max Verstappen de eerste poleposition van zijn carrière. In de tweede kwalificatiesessie (de zogenoemde Q2) is hij met afstand de snelste, maar hij verzilvert de gouden kans niet. Sebastian Vettel (Ferrari) pakt in de slotseconden van de derde sessie (Q3) zijn 50ste pole. Het gat is extreem nipt: 86 duizendste.</p>
<p>Verstappen baalt. Hij moppert over koude banden. Het typeert zijn drive: de net 20-jarige coureur wil altijd en overal de snelste zijn. Ondanks de domper ruikt hij de zege. Lewis Hamilton heeft namelijk andere prioriteiten: de Brit heeft aan een vijfde plaats genoeg om kampioen te worden.</p>
<h2>Bijrol</h2>
<p>Hamilton zal derhalve risico's mijden, terwijl rivaal Vettel juist vecht voor zijn laatste kans en moet winnen. Verstappen speelt in het kampioenschap slechts een bijrol. Hij aast op GP-zeges.</p>
<p>De racestart verloopt tumultueus. Vettel, Verstappen en Hamilton duiken met zijn drieën de eerste bocht in. Verstappen toont spierballen: hij wurmt zich voorbij Vettel, die een stukje voorvleugel verliest en Hamiltons achterband lek snijdt.</p>
<p>Vettel en Hamilton vallen ver terug; Verstappen zit in een zetel. De wedstrijdleiding onderzoekt de touchés in de voorhoede, maar deelt geen straf uit.</p>
<p>Verstappen rijdt het hele veld naar huis. Hij heeft de race volledig onder controle, maar zijn rondetijden duiken voortdurend omlaag. Teambaas Horner maant hem het wat rustiger aan te doen. Tevergeefs. "I am really sorry", schatert zijn coureur op de boordradio na weer een aanscherping van de snelste ronde.</p>
<p>Verstappen boekt zijn derde F1-zege. Dominant: voor het eerst leidt hij van start tot finish. "De gemakkelijkste zege uit mijn carrière", zegt de coureur die het hele veld op zijn nummer zet.</p>
<p>Valtteri Bottas wordt tweede op bijna 20 seconden, Kimi Räikkönen derde op bijna een minuut. En Hamilton? Die pakt de titel, maar zijn negende plek, op een ronde achterstand, haalt wel enige glans van de kroon.</p>
<p>Oktober 2018</p>
<p>Een jaar na het machtsvertoon is Verstappen opnieuw favoriet. Uitgerekend de verfoeide Renault-krachtbron (Verstappen negeert de merknaam en spreekt over 'het product') is de sleutel naar succes. Op twee kilometer hoogte, in de ijle lucht, blijken de Renaultmotoren beter adem te halen dan de concurrentie.</p>
<p>Verstappen domineert alle vrije trainingen. Toch grijpt hij weer naast de eerste startplek. Uitgerekend teamgenoot Daniel Ricciardo is een fractie sneller. Het minuscule gat van 0,026 seconden hakt er stevig in bij de 21-jarige Nederlander, die gefrustreerd aanschuift bij de persconferentie. "Max was in alle trainingen sneller, maar ik wist dat er meer in zat en dat heb ik eruit geperst", zegt Ricciardo uitgelaten.</p>
<p>Verstappen zit naast de Australiër. De blik op onweer. Geen blijdschap over de competitieve auto en de veelbelovende startplek. Wel een klaagzang over een wispelturige bolide.</p>
<p>"De kwalificatie was waardeloos. De auto voelde niet lekker aan, het remmen en terugschakelen ging voor geen meter en de achterkant blokkeerde steeds. Of we het kunnen oplossen? Geen idee, ik zal om de problemen heen moeten racen."</p>
<h2>Getergd</h2>
<p>De woede ebt niet weg. "Ik was zo boos. Ik heb maar een uur geslapen", zegt Verstappen later. Getergd staat hij aan de start. Hij moet en zal dit rechtzetten. "Het enige doel vandaag is winnen", zegt hij pal voor de race begint.</p>
<p>In luttele seconden kantelt alles. Ricciardo komt slecht van zijn plek en Hamilton kiest na een raketstart eieren voor zijn geld in de eerste bocht. Logisch: de kampioen is op titelkoers en neemt net als vorig jaar geen overbodige risico's. Zeker niet als hij naast Verstappen door de eerste bochtenserie gaat.</p>
<p>Opnieuw declasseert Verstappen het veld. Ferrari-coureurs Vettel en Räikkönen worden tweede en derde op respectievelijk 17 en 49 seconden. Ricciardo valt uit. Hamilton prolongeert met een vierde plaats zijn titel. De wereldkampioen wordt bijna gelapt.</p>
<p>Red Bull-teambaas Horner is lyrisch. "Deze overwinning is net zo indrukwekkend als die van vorig jaar." Is de zege mede te danken aan Renault? Die vraag levert een ultrakort Verstappen-antwoord op: "No". De relatie met de Franse motorleverancier is zo verziekt dat voor complimenten geen plaats is. De scheiding is bijna afgerond. Nieuwe Red Bull-bruid Honda staat klaar.</p>
<p>Oktober 2019</p>
<p>"Het wordt moeilijk. Het snelheidsverschil met Ferrari is krankzinnig. Geen idee waar ze het vandaan toveren." Het is duidelijk: Verstappen beschouwt zichzelf niet als favoriet.</p>
<p>"Mercedes heeft veruit de beste auto en Ferrari is op topsnelheid niet bij te benen. Tijdverlies op het rechte stuk betekent dat je in bochten agressiever moet rijden. En dan slijten je banden weer sneller."</p>
<p>Succes uit het verleden is volgens de 22-jarige Nederlander geen garantie voor drie zeges op rij. "Dat ik hier twee keer heb gewonnen zegt niks. We weten niet hoe goed onze Honda-motor hier is. Dit is niet mijn territorium. Ik rijd hier niet beter dan elders. Ik heb sowieso weinig favoriete circuits."</p>
