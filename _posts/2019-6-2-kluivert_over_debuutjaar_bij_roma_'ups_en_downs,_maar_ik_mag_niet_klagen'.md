---
layout: post
title: "Kluivert over debuutjaar bij Roma: 'Ups en downs, maar ik mag niet klagen'"
date: Sun, 02 Jun 2019 09:15:17 +0200
categories: 
- sport 
- voetbal 
externe_link: "https://nos.nl/l/2287248"
feature_image: "https://nos.nl/data/image/2019/06/02/554092/1008x567.jpg"
---

<p>Justin Kluivert kreeg veel kritiek toen hij Ajax vorig jaar zomer verruilde voor AS Roma. De talentvolle aanvaller zou zijn carrière verknallen, was in diverse voetbalpraatprogramma's te horen.</p>
<p>Het hielp wat dat betreft ook niet dat zijn oude teamgenoten in Amsterdam vervolgens het succesvolste jaar van de eeuw beleefden, terwijl ze bij Kluiverts nieuwe club juist wat leken aan te modderen.</p>
<p>Drie maanden geleden moest de jeugdinternational lang nadenken toen hem de vraag werd gesteld of een terugkeer naar Ajax een optie zou zijn. Alsof hij, goudeerlijk als hij is, toch wilde toegeven dat zijn keuze een verkeerde was.</p>
<h2>Geen spijt</h2>
<p>Maar nu het seizoen voorbij is en de 20-jarige Kluivert met vakantie kan, wil de aanvaller van spijt niets weten. Op basis van zijn speelminuten kan hij bovendien terugkijken op een redelijk geslaagd debuutjaar in de Serie A.</p>
<p>"Het ging met ups en downs, maar ik ben blij met mijn stap en kijk alweer uit naar volgend seizoen", klinkt het in de spelerstunnel van De Vijverberg. Met Kluivert in de basis won Jong Oranje in Doetinchem met 5-1 van Mexico.</p>
<p>"Voor zo'n eerste seizoen mag ik niet klagen, al wil ik wel meer minuten maken, meer assists geven en meer scoren. Zoals een aanvaller dat hoort te doen", klinkt het zelfkritisch.</p>
<p>Met zijn speelminuten is weinig mis. Kluivert kwam in alle competities bij elkaar tot 35 duels, de helft als invaller. Daarin gaf hij acht assists en was hij twee keer trefzeker. "Dat zullen er komend seizoen honderd procent zeker meer worden", lacht hij.</p>
<p>Met de 'downs' doelt Kluivert op de momenten dat hij op de bank werd gezet en de lastige momenten die horen bij een zelfstandig leven in een andere stad, met een andere taal en een andere cultuur.</p>
<h2>Jongste doelpuntenmaker</h2>
<p>De zesde plaats in de competitie gaf ook weinig reden tot feest. Het levert Roma slechts een ticket voor de voorronde van de Europa League op. "Maar we hebben veel nieuwe jongens", voert Kluivert op als excuus.</p>
<p>De 'ups' gaan over zijn assist voor de winnende goal tegen Torino bij zijn competitiedebuut en zijn treffer tegen Viktoria Plzen, als jongste doelpuntenmaker voor Roma in de Champions League. "Dan sta je toch in de geschiedenisboeken..."</p>
<h2>'Capitano' De Rossi</h2>
<p>Speciaal was ook het eind van de competitie. Vorige week namen de Romeinen na achttien jaar afscheid van hun 'capitano' Daniele De Rossi. "Erg emotioneel", vertelt Kluivert, die de laatste voetbalminuten van de aanvoerder van dichtbij meemaakte.</p>
<p>"Toch mooi dat ik over twintig jaar tegen mijn kinderen kan zeggen: 'Kijk, ik heb met hem samengespeeld'. Hopelijk zegt hij tegen die tijd ook: 'Kijk, ik heb met die Justin gespeeld'. Laten we daar maar voor gaan."</p>
<p>En het Nederlands elftal? Kluivert heeft er in 2018 twee keer aan mogen ruiken, maar lijkt het voorlopig te moeten doen met Jong Oranje. Bondscoach Ronald Koeman vindt dat de aanvaller in Italië te weinig speelt.</p>
<p>Je zou kunnen zeggen dat Kluivert het aflegt tegen de één jaar oudere PSV'er Steven Bergwijn, al ziet hij dat zelf anders. "Ik zie ons daar allebei spelen. Ik ben blij dat we in Nederland zo veel talentvolle buitenspelers hebben, zodat we in de toekomst mooie dingen kunnen meemaken. Hopelijk hoor ik er dan ook bij."</p>
