---
layout: post
title: "Zwangere vrouw vermoord in Chicago, baby geroofd"
date: Fri, 17 May 2019 08:23:57 +0200
category: nieuws
externe_link: "https://nos.nl/l/2285067"
feature_image: "https://nos.nl/data/image/2019/05/17/550590/1008x567.jpg"
---

<p>In de Amerikaanse stad Chicago zijn drie mensen opgepakt die een zwangere vrouw zouden hebben vermoord om haar baby te roven. De arrestanten zijn een vrouw van 46, haar 40-jarige vriend en haar dochter van 24.</p>
<p>De politie gaat ervan uit dat ze de geroofde baby als hun eigen kind wilden laten opgroeien. "Deze zaak is te gruwelijk voor woorden", zei een politiewoordvoerder.</p>
<p>De 19-jarige Marlen Ochoa-Lopez raakte eind vorige maand vermist. De politie had geen idee waar ze was, totdat haar vrienden agenten wezen op een Facebook-gesprek met de 46-jarige vrouw, die gratis babykleertjes had aangeboden.</p>
<p>Die vrouw bleek op de dag van de vermissing het ziekenhuis te hebben gebeld over een pasgeboren baby in nood. Het kind kreeg geen adem en moest worden opgenomen. De nepmoeder was zelfs een online inzamelingsactie begonnen voor de baby.</p>
<p>Bij een huiszoeking ontdekten agenten bleekmiddel, bloedsporen en verbrande kleren. Uiteindelijk werd in een vuilniszak ook het lichaam van de moeder teruggevonden. Ze bleek te zijn gewurgd met een kabel.</p>
<p>Volgens de politie had de 46-jarige vrouw twee jaar terug haar eigen, volwassen zoon verloren. Mogelijk wilde ze dat verlies compenseren met de nieuwe baby. Er wordt nog onderzocht of ze eerder geprobeerd heeft iemand te ontvoeren, maar het lijkt de eerste keer te zijn geweest.</p>
<p>"Het is surrealistisch. Dit soort dingen zie je in films. Je denkt nooit dat mensen echt zo kwaadaardig zijn", zei de politiewoordvoerder.</p>
<h2>Bidden voor een wonder</h2>
<p>"Ik snap niet waarom deze vreselijke mensen dit gedaan hebben", zei de weduwnaar van het slachtoffer. "Ze heeft hun niets aangedaan. Ze was een goed persoon."</p>
<p>Artsen vrezen dat de baby, die al drie weken in zorgwekkende toestand in het ziekenhuis ligt, het niet gaat halen. De familie hoopt op een wonder. "We smeken God dat wij ons kind mogen houden. Hij is het geluk dat mijn vrouw ons heeft nagelaten."</p>
