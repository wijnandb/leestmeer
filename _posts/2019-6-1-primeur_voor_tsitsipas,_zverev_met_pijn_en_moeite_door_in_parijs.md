---
layout: post
title: "Primeur voor Tsitsipas, Zverev met pijn en moeite door in Parijs"
date: Sat, 01 Jun 2019 14:16:22 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/fzZPjTqPNSw/2287160"
feature_image: "https://nos.nl/data/image/2019/06/01/553928/1008x567.jpg"
---

<p>Stefanos Tsitsipas en Alexander Zverev zijn doorgedrongen tot de vierde ronde op Roland Garros.</p>
<p>Voor de Griek Tsitsipas was het de eerste keer dat hij zich onder de laatste zestien schaarde. Het is ook voor het eerst in 83 jaar dat er weer een Griek zover weet te komen in Parijs, in 1936 reikte Lazaros Stalios tot de vierde ronde.</p>
<p>Tsitsipas klopte zaterdag in een hervat duel Filip Krajinovic uit Servië met 7-5, 6-3, 6-7 (5), 7-6 (6). De partij was vrijdag in de derde set bij 5-5 gestaakt vanwege duisternis.</p>
<p>De Serviër, die zestigste staat op de wereldranglijst en zich aanvankelijk vergat in te schrijven in Parijs maar na afmeldingen alsnog mocht deelnemen, had de nacht als beste verteerd. Hij won de derde set en mocht op een stand van 5-4 in de vierde serveren voor de set.</p>
<p>Op dat moment stond Tsitsipas echter op: de nummer zes van de wereld brak terug, werkte in de tiebreak een setpunt weg en benutte vervolgens zijn eerste matchpunt.</p>
<p>De 20-jarige Tsitsipas, die in Madrid Rafael Nadal bedwong en op de Australian Open tot de halve finales reikte, is een outsider voor de titel in Parijs.</p>
<p>Tsitsipas treft in de vierde ronde Stan Wawrinka, die met 7-6 (5), 7-6 (4), 7-6 (8) Grigor Dimitrov de baas was. Ook die partij werd vrijdag voortijdig stilgelegd vanwege duisternis, op dat moment leidde Wawrinka met 2-0 in sets.</p>
<p>In de derde set serveerde de Zwitser op 5-4 voor de partij, maar kwam de Bulgaar langszij. Dimitrov, die op een grandslamtoernooi nog nooit van Wawrinka wist te winnen (vier nederlagen), liet in de tiebreak vervolgens vijf setpunten liggen en zag Wawrinka matchpunt twee benutten.</p>
<h2>Zweten voor Zverev</h2>
<p>Voor Zverev verliep de doortocht naar de vierde ronde wat moeizamer. De Duitser, vijfde op de wereldranglijst, was Dusan Lajovic (30) pas na drie uur de baas: 6-4, 6-2, 4-6, 1-6, 6-2.</p>
<p>Lajovic bereikte op het masterstoernooi van Monaco verrassend de finale, waarin hij verloor van Fabio Fognini. Daarna stelde Lajovic teleur op het gravel, maar in Parijs had hij desondanks nog geen set verloren.</p>
<p>In 2018 had Zverev in Parijs in de tweede ronde ook vijf sets nodig om Lajovic te verslaan. De slordig spelende Duitser (55 missers en 14 dubbele fouten) liet de Serviër lang in leven. </p>
<p>In de vijfde set liet hij Lajovic van 2-0 zelfs nog terugkomen, maar met twee breaks op rij trok Zverev, vorig jaar kwartfinalist, de partij over de streep.</p><img src="http://feeds.feedburner.com/~r/nossporttennis/~4/fzZPjTqPNSw" height="1" width="1" alt=""/>
