---
layout: post
title: "Williams na stroeve start simpel door, Wozniacki alweer klaar in Parijs"
date: Mon, 27 May 2019 20:07:13 +0200
category: sport
externe_link: "https://nos.nl/l/2286583"
feature_image: "https://nos.nl/data/image/2019/05/27/552993/1008x567.jpg"
---

<p>Serena Williams heeft na een stroeve start de tweede ronde op Roland Garros bereikt ten koste van Vitalia Diatsjenko. Nadat de Amerikaanse haar ritme eenmaal gevonden had, liet ze de Russische nummer 83 van de wereld kansloos: 2-6, 6-1, 6-0.</p>
<p>De als dertiende geplaatste Caroline Wozniacki ging verrassend in de eerste ronde onderuit tegen Veronika Koedermetova: 0-6, 6-3, 6-3.</p>
<p>Drievoudig Roland Garros-winnares Williams had slechts tien partijen gespeeld dit jaar, waarvan één op gravel. Het gebrek aan ritme was aanvankelijk duidelijk terug te zien in haar spel. Ze leverde met veertien afzwaaiers de eerste set in. Maar daarna bleek de Amerikaanse warm gespeeld en wist ze onnodige fouten te vermijden, met als gevolg dat Diatsjenko nog maar één game wist te maken.</p>
<p>De 37-jarige Williams hoefde zich niet bovenmatig in te spannen, kwam geen moment meer in de problemen en maakte met 25 winners, waarvan 9 aces, duidelijk dat haar sportieve honger in Parijs nog lang niet gestild is.</p>
<p>Wozniacki kende ondanks haar verlies een flitsende start. Ze snelde in een mum van tijd naar 6-0, maar vervolgens begon de machine te haperen. De voormalig nummer één van de wereld begon meer fouten te maken terwijl Koedermetova in die fase juist zorgvuldig begon te spelen.</p>
<p>Hoewel Wozniacki in zowel de tweede als de derde set een vroege break herstelde, kon ze niet voorkomen dat de 22-jarige Russin meteen op haar eerste matchpoint toesloeg.</p>
<p>Het is de eerste keer sinds 2014 dat Wozniacki de eerste ronde van Roland Garros niet weet te overleven. Verder dan de kwartfinales kwam ze in Parijs nog nooit.</p>
<h2>Kvitova</h2>
<p>Eerder op de dag trok Petra Kvitova zich vlak voor haar partij tegen de Roemeense Sorana Cirstea terug. De als zesde geplaatste Tsjechische heeft pijn in haar linkeronderarm en om de blessure niet erger te maken, besloot ze niet te spelen</p>
