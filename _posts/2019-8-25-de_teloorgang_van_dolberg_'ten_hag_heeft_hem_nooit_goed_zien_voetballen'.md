---
layout: post
title: "De teloorgang van Dolberg: 'Ten Hag heeft hem nooit goed zien voetballen'"
date: Sun, 25 Aug 2019 08:25:54 +0200
categories: 
- sport 
- voetbal 
externe_link: "https://nos.nl/l/2298875"
feature_image: "https://nos.nl/data/image/2019/08/25/572340/1008x567.jpg"
---

<p>11 mei 2017: met een subtiel stiftje passeert Kasper Dolberg Olympique Lyonnais-doelman Anthony Lopes en schiet Ajax zo richting de finale van de Europa League.</p>
<p>Het tekent zijn uitstekende debuutseizoen bij de Amsterdammers, waarin de Deen belangrijk is voor zijn ploeg en veel scoort. Vaak nog mooi ook.</p>
<p>Na die treffer in het Parc Olympique Lyonnais loopt Dolberg stoïcijns als altijd terug. Besprongen door uitgelaten ploeggenoten lijkt het de hoofdpersoon zelf niets te doen. Even is daar de lach, wanneer landgenoot Lasse Schöne hem iets in zijn oor fluistert.</p>
<p>Lachen zagen de voetbalfans Dolberg niet vaak meer op het veld. Na zijn successeizoen, waarin Ajax uiteindelijk de finale verliest van Manchester United (2-0), is de nu 21-jarige Deen geen schim meer van de speler die zoveel scoorde. Nu lijkt hij Ajax te verlaten voor OGC Nice.</p>
<h2>25 miljoen euro</h2>
<p>Voor NOS-commentator Arno Vermeulen is het (aanstaande) vertrek van Dolberg geen verrassing. "Trainer Erik ten Hag heeft Dolberg nooit goed zien voetballen. Dus ik kan mij voorstellen dat hij denkt: gaat dit 'm nog worden? Misschien was het met Peter Bosz (Ajax-trainer in het seizoen 2016/2017, red) wel anders geweest."</p>
<p>"En 25 miljoen euro, wat nu gezegd wordt, is ook wel een bedrag. Dus ik snap wel dat Ajax hem weg doet."</p>
<p>Dolberg speelde tot nu toe dertien interlands waarin hij drie keer scoorde. Christian Ipsen, journalist bij TV 2 in Denemarken, houdt nog altijd geloof in de spits.</p>
<p>"Hij heeft de laatste jaren wat problemen gehad, maar hij is nog steeds een grote spits in ons land", laat Ipsen weten. "Hij is pas 21 jaar en heeft erg veel potentie. Dat ziet ook bondscoach Åge Hareide. Maar misschien had hij de afgelopen jaren wat moeite met de speelstijl van Ajax."</p>
<h2>Kansen</h2>
<p>Ondanks zijn vormdip kreeg Dolberg regelmatig speeltijd onder Ten Hag. De laatste jaren speelde hij telkens minimaal dertig wedstrijden.</p>
<p>"Hij heeft heel vaak de kans gehad", reageert Vermeulen. "En ook op momenten dat veel mensen dachten dat Klaas-Jan Huntelaar of Dusan Tadic meer zouden leveren. Zoals tegen PAOK bijvoorbeeld. Dan kreeg hij toch weer een basisplaats terwijl er genoeg alternatieven zijn. Aan de kansen heeft het dus niet gelegen."</p>
<p>"Misschien heeft hij hetzelfde wat veel jonge spelers hebben", denkt Ipsen hardop. "Een goed eerste jaar bij een grote club als Ajax, maar daarna niet kunnen omgaan met de druk die het met zich meebrengt en dan gaat het vertrouwen weg."</p>
<p>"Hij kan nog zeker een topspeler worden. In Denemarken wordt hij nog altijd gezien als de nieuwe grote ster. Hij is een van de grootste Deense talenten en gaat zeker een belangrijke rol spelen voor de nationale ploeg", denkt Ipsen.</p>
<p>Terwijl Vermeulen praat over Dolberg herinnert hij zich iets wat Theo Janssen zei in de uitzending van Studio Voetbal, waar de commentator het mee eens is.</p>
<h2>Verbaasd over doorbraak</h2>
<p>"Het kunnen twee dingen zijn", vertelt Vermeulen. "Hij kan minder goed zijn dan wij denken na één heel goed jaar. Maar wat het ook kan zijn: na zijn eerste seizoen heeft hij veel blessures gehad. In de tussentijd is Ajax veel beter geworden dan het team dat de finale van de Europa League haalde."</p>
<p>"Hij kan gezien en gedacht hebben: die Tadic, David Neres en Hakim Ziyech doen dingen die ik niet kan. Vergeet ook niet dat Ajax destijds ook verbaasd was over zijn doorbraak. Hij kwam bijna onverwacht in het elftal. Dolberg stak er in de jeugd ook niet met kop en schouders bovenuit."</p>
<p>Nu Dolberg naar Nice lijkt te verhuizen, is de vraag of dat de juiste weg voor hem is. Ipsen denkt van niet. "Ik denk dat Hoffenheim een betere keuze was geweest voor hem. Maar misschien heeft hij een goede start en ziet coach Patrick Vieira het in hem zitten. Het zou goed zijn voor het Deense voetbal."</p>
<p>Ook Vermeulen twijfelt over de keuze van Dolberg. "Hij gaat van Ajax met, hoogstwaarschijnlijk, Champions League-voetbal naar een Franse middenmoter. De lat ligt daar absoluut lager. Het kan ook zomaar de sneltrein naar beneden zijn en dat hij over twee jaar weer in Denemarken speelt."</p>
<p>De Franse krant L'Équipe denkt dat Nice nog vier of vijf nieuwe spelers krijgt. Kasper Dolberg moet de nieuwe spits worden in het elftal van trainer Patrick Vieira:</p>
