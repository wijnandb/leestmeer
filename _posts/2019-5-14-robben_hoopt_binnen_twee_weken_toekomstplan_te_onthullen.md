---
layout: post
title: "Robben hoopt binnen twee weken toekomstplan te onthullen"
date: Tue, 14 May 2019 16:16:27 +0200
category: sport
externe_link: "https://nos.nl/l/2284596"
feature_image: "https://nos.nl/data/image/2019/05/04/547811/1008x567.jpg"
---

<p>Een gretige Arjen Robben werkt toe naar zijn laatste competitiewedstrijd voor Bayern München. Zaterdag kan Der Rekordmeister in eigen huis kampioen worden en de Nederlander hoopt op speeltijd tegen Eintracht Frankfurt.</p>
<p>Nog twee wedstrijden, dan vertrekt de Nederlander na tien seizoenen uit München. Naast het duel met Frankfurt wacht 25 mei nog de bekerfinale tegen RB Leipzig. Vanzelfsprekend kreeg Robben op een persconferentie veel vragen over zijn tijd in Beieren en zijn toekomstplannen.</p>
<p>Dit seizoen miste de routinier het merendeel van het seizoen vanwege verschillende blessures. Begin deze maand maakte Robben, die aast op zijn achtste Duitse landstitel, onder luid applaus zijn rentree. "Titels winnen is één ding, maar het betekent zoveel meer als fans je toejuichen."</p>
<p>Ribéry</p>
<p>Robben ging ook in op de samenwerking met Franck Ribéry, die eveneens bezig is aan zijn laatste weken. "Zijn assists en mijn goals waren heel belangrijk. Andersom natuurlijk ook, al gebeurde dat iets minder vaak", grapte de Nederlander.</p>
<p>Mede dankzij Robbery staat de teller voor Robben op 98 competitiegoals in het shirt van Bayern. Het feit dat de honderd nog niet gehaald is, steekt stiekem een beetje.</p>
<p>"Dat ik er 98 gemaakt heb, hoor ik al maandenlang aan. Als ik zaterdag negentig minuten krijg, kan ik de honderd halen. Dan ben ik er ook vanaf. Ik geloof dat ik de wedstrijd tegen Frankfurt al wel drie keer in mijn hoofd heb gespeeld."</p>
<p>Of en waar Robben volgend jaar voetbalt, liet hij nog in het midden. Al duurt dat niet lang meer. "Ik wilde eerst fit terugkeren op het veld. Het is nu tijd om een beslissing te nemen. Het liefst doe ik dat binnen twee weken, maar dat kan ik niet beloven. Stoppen is het makkelijkst, maar ik wil nog voetballen."</p>
<p>Ook Rafinha vertrekt</p>
<p>Naast Ribéry en Robben vertrekt er ook een derde oudgediende bij Bayern. De Braziliaan Rafinha (33) toonde op dezelfde persconferentie, in aanwezigheid van veel ploeggenoten, zijn emoties.</p>
<p>Waar de vleugelverdediger volgend seizoen speelt, maakte hij nog niet bekend. Rafinha speelde sinds 2011 in het shirt van Bayern.</p>
