---
layout: post
title: "Binnenhof-bewoners krijgen geen uitstel, bouwers staan (bijna) klaar"
date: Mon, 08 Jul 2019 19:03:35 +0200
category: nieuws
externe_link: "https://nos.nl/l/2292646"
feature_image: "https://nos.nl/data/image/2019/07/08/562123/1008x567.jpg"
---

<p>Alle bewoners van het historische Binnenhof-complex moeten voor 15 september 2020 vertrokken zijn. Er is geen enkele kans op uitstel, zegt het Rijksvastgoedbedrijf (RVB), verantwoordelijk voor de renovatie van het historische complex. "De bewoners kunnen echt niet blijven. We hebben een paar belangrijke onderzoeken gepland en daarvoor moet het Binnenhof leeg zijn", zegt projectleider Van der Vegte van het RVB.</p>
<p>In de Tweede Kamer, aan het Binnenhof gelegen, bestaat weerstand tegen de geplande renovatie die dus over iets meer dan een jaar moet beginnen. De gebouwen moeten gerenoveerd worden, omdat ze niet meer voldoen aan de eisen voor veiligheid en arbeidsomstandigheden.</p>
<h2>Ruzie</h2>
<p>Tekeningen van het gerenommeerde architectenbureau OMA werden de afgelopen maanden als "te megalomaan" van tafel geschoven. Kamervoorzitter Arib zei dat het Kamergebouw "niet verminkt mag worden". Door de openlijke ruzie zijn er nog steeds geen tekeningen klaar van het Voorontwerp (VO). Dit basisontwerp zou aanvankelijk in december 2018 klaar zijn, toen werd het 1 juli en nu wordt het "rond het herfstreces.".</p>
<p>Bij sommige Kamerleden bestaat hoop dat de vertraging van het ontwerp tot een latere verhuizing leidt. De Tweede Kamerleden krijgen voor 5,5 jaar een onderkomen in een voormalig ministerie aan de Bezuidenhoutseweg, vlak bij Den Haag Centraal. Dit ligt buiten het historische centrum.</p>
<p>Het Rijksvastgoedbedrijf start in 16 september 2020 met allerlei noodzakelijke onderzoeken naar onder meer de fundering, kabels en leidingen, de grond, asbest en archeologisch waardevol materiaal. Er komt ook een verkennend onderzoek naar het graf van Johan van Oldenbarnevelt. Die raadspensionaris uit de Tachtigjarige Oorlog ligt mogelijk begraven in de kelder van het gebouw van de Eerste Kamer.</p>
<h2>Lawaaierig</h2>
<p>De onderzoeken kunnen nu niet gedaan worden vanwege de aanwezigheid van de bewoners. Dat zijn niet alleen de mensen van de Tweede en Eerste Kamer maar ook ambtenaren van de Raad van State en het ministerie van Algemene Zaken. "Ze kunnen echt niet blijven want de vloeren en wanden moeten open. Het is lawaaierig en overal zit stof", zegt projectleider Van der Vegte.</p>
<p>Het ontbreken van een Definitief Ontwerp (DO), dat na het VO komt, is geen probleem, verzekert het RVB. Deze onderzoeken nemen zeker zo'n half jaar in beslag. Pas daarna worden de bouwketen op het Binnenhof geplaatst en begint de feitelijke bouw. Op het hoogtepunt van de renovatie zullen zo'n 700 bouwlieden per dag aan het werk zijn.</p>
