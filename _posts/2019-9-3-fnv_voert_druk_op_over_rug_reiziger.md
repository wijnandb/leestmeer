---
layout: post
title: "FNV voert druk op over rug reiziger"
date: Tue, 03 Sep 2019 06:00:00 +0200
categories: 
- entertainment 
- opinie 
externe_link: "https://www.telegraaf.nl/nieuws/1686580756/fnv-voert-druk-op-over-rug-reiziger"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f5fb99dc-cdcf-11e9-b90b-0217670beecd.jpg"
---

<p class="intro">Duizenden reizigers op Schiphol zijn morgen opnieuw de klos door een staking van het KLM-grondpersoneel. Gisteren werd er ook al tussen 8 en 10 uur gestaakt, wat leidde tot tientallen annuleringen en ellenlange vertragingen.</p> <p>Vakbond FNV geeft ondertussen geen krimp. „Wie niet horen wil, moet maar voelen. We zullen weer geen vliegtuigen afhandelen, bagage inladen en naar de startbaan brengen”, zegt campagneleider Joost van Doesburg van FNV tegen De Telegraaf. De grondbond van FNV wil niet terug naar de onderhandelingstafel, omdat die vindt dat KLM een te laag loonbod heeft gedaan. Andere vakbonden gaan wel weer om tafel.</p><p>„KLM vindt de nieuwe staking onbegrijpelijk en onnodig. Staken dupeert de reizigers en kost geld dat wij liever investeren in ons bedrijf en een aantrekkelijke winstdeling voor onze werknemers”, zegt een woordvoerder.</p><p>Morgen wordt duidelijk hoeveel vluchten er geannuleerd zullen worden, waarschijnlijk zal dat net zoals gisteren veelal om Europese vluchten gaan. Schiphol noemde de situatie gisteren ’beheersbaar’, er was sprake van lange rijen bij onder meer bij de incheck- en overstapbalies en de lounges achter de douane.</p><p>De stakingen kosten KLM veel geld, want die moet vervangend vervoer regelen voor vluchten die niet kunnen doorgaan. Daarnaast hebben gedupeerden maximaal recht op €600 vergoeding. Het precieze bedrag dat een luchtvaartmaatschappij uitkeert bij annulering of vertraging, wordt berekend op basis van de lengte van de route.</p><p>Het recht op compensatie hangt af van de daadwerkelijke vertraging op de plek van aankomst van de vlucht en de reden van de annulering of vertraging. Getroffen reizigers kunnen tot twee jaar na hun vliegdatum aanspraak maken op compensatie.</p><p>„Daarnaast hebben passagiers die langer dan twee uur gestrand zijn op een vliegveld recht op gratis eten en drinken, twee telefoontjes en toegang tot hun e-mails. Tenzij sprake is van een uitzonderlijke situatie zoals een storm of een medisch noodgeval”, zegt Erwin Hoekstra van Airhelp.</p><p>Door de nieuwe actie wordt president-directeur Pieter Elbers van KLM steeds meer onder druk gezet om toch maar toe te geven aan de vakbond. Volgens de KLM-topman kan het bedrijf de eisen van FNV niet hebben. Die komen neer op een kostenplaatje van €100 miljoen, iets minder dan de helft van de winst uit het eerste halfjaar.</p><p>„We zijn bereid om weer te gaan praten, maar er is nog wel een grote kloof tussen het bod van KLM en onze wens”, zegt Chris van Elswijk van de Vereniging Nederlands Cabinepersoneel.</p>
