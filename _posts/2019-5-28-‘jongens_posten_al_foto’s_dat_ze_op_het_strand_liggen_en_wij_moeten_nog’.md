---
layout: post
title: "‘Jongens posten al foto’s dat ze op het strand liggen en wij moeten nog’"
date: Tue, 28 May 2019 06:36:45 +0200
category: sport
externe_link: "https://nos.nl/l/2286616"
feature_image: "https://nos.nl/data/image/2019/05/28/553028/1008x567.jpg"
---

<p>Vitesse en FC Utrecht strijden vanavond om het laatste ticket voor de Europa League. De vraag is vooral wie er na een lang en slopend seizoen nog overeind kan blijven. "Zelfs Barcelona zou geen goed voetbal meer kunnen laten zien met zo'n programma", refereert Vitesse-trainer Leonid Sloetski aan het drukke schema van zijn ploeg.</p>
<p>"Het kost allemaal zo veel kracht om dit te doen", constateerde Utrecht-trainer Dick Advocaat ook al. "Of ze het nog een keer kunnen? Dat is ook weer het mooie van deze wedstrijd: ze lopen allebei op hun laatste hoeven."</p>
<p>Het eerste treffen tussen Vitesse en FC Utrecht eindigde vrijdag in 1-1, dus alles ligt nog open voor de return vanavond in Gelredome.</p>
<p>"Het gaat meer om teamspirit en karakter dan om het tactische plan", blikt Sloetski vooruit op de wedstrijd, waarbij Vitesse het thuisvoordeel heeft. "Dat is natuurlijk gunstig, maar ik denk dat het ons weer meer inspanning heeft gekost om hier te komen."</p>
<p>Deelname aan de play-offs wordt gezien als een bonus, maar de winnaar moet er al vroeg weer staan voor zijn Europese duels. En zo kan een seizoen, exclusief voorbereiding, meer dan tien maanden duren. Zoals voor Vitesse deze jaargang.</p>
<p>"We zijn dit seizoen als eerste in Europa begonnen en als laatste klaar", moppert aanvaller Bryan Linssen. "Maar nu ben je zó dicht bij een prijs, dan moet je hem grijpen ook."</p>
<p>"Alle jongens zetten al foto's op internet dat ze op het strand liggen en wij moeten nog even vier wedstrijdjes voetballen. Hoe je het ook wendt of keert, dat gaat wel in de koppies zitten", merkt Linssen.</p>
<h2>Berezoetski-broers</h2>
<p>Sloetski had vrijdag zijn hele team wel kunnen wisselen, hij heeft amper fitte spelers meer over. "We hebben de Berezoetski-broers nog in de staf. Die zijn nog maar zes maanden geleden gestopt met voetbal", grapt de Russische trainer.</p>
<p>"We hebben ook amper de tijd om te herstellen. In een week kun je nog wat doen, maar je hebt steeds maar een paar dagen de tijd. Ik ben benieuwd hoe ze aan de aftrap verschijnen."</p>
