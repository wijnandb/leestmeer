---
layout: post
title: "Spanjaard Herrada troeft topfavoriet Bardet af op flanken Mont Ventoux"
date: Mon, 17 Jun 2019 16:09:43 +0200
categories: 
- sport 
- wielrennen 
externe_link: "https://nos.nl/l/2289432"
feature_image: "https://nos.nl/data/image/2019/06/17/557307/1008x567.jpg"
---

<p>De eerste editie van de Mont Ventoux Dénivelé Challenge is gewonnen door Jesús Herrada. De Spanjaard van Cofidis versloeg topfavoriet en publiekslieveling Romain Bardet op de flanken van de mythische col in de Provence.</p>
<p>Na zes gecategoriseerde cols werd de 171 kilometer lange koers beslist op de flanken van de Mont Ventoux. De renners moesten 'de kale berg', die nauwelijks bevolkt werd door toeschouwers, vanaf Bédoin beklimmen.</p>
<h2>Het bos</h2>
<p>In het bos, het steile deel van de Mont Ventoux, nam de AG2R-formatie van Bardet de leiding. Door het moordende tempo van de Franse ploeg dunde de voorste groep snel uit en zakten ook een voor een de favorieten weg uit het peloton.</p>
<p>Bardet hoefde alleen maar zijn ploeggenoten te volgen. Toen zijn knechten op ruim acht kilometer van de streep hun tempowerk hadden gedaan, viel Bardet zelf aan. Alleen de Spanjaard Jesús Herrada kon hem volgen.</p>
<h2>Tweestrijd</h2>
<p>Vanaf Chalet Reynard, daar waar het maanlandschap van de Mont Ventoux begint, barstte een tweestrijd los. Bardet viel meerdere keren aan, maar Herrada pareerde alle aanvallen ogenschijnlijk moeiteloos.</p>
<p>Op 400 meter van de meet ging de Spanjaard, die eerder deze maand de Ronde van Luxemburg won, de sprint aan. Bardet, die zondag nog de slotetappe in de Dauphiné reed, kon niet volgen. De Est Rein Taaramäe werd derde.</p>
