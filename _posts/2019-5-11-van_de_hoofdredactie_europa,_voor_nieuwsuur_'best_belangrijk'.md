---
layout: post
title: "Van de hoofdredactie: Europa, voor Nieuwsuur 'best belangrijk'"
date: Sat, 11 May 2019 11:33:13 +0200
category: nieuws
externe_link: "https://nos.nl/l/2284087"
feature_image: "https://nos.nl/data/image/2019/05/04/547740/1008x567.jpg"
---

<p>In maart 2004 ging, aan de vooravond van de Europese Verkiezingen van dat jaar, een publiekscampagne van start onder de titel 'Europa. Best Belangrijk'.</p>
<p>Door Joost Oranje, hoofdredacteur Nieuwsuur</p>
<p>De bedoeling was de Nederlandse burger meer bewust te maken van het belang van de EU. De wat knullig ogende slogan had niet erg veel effect, althans, afgemeten aan de lage opkomst van de stembusgang destijds (37,3 procent). Maar dat die EU vanuit journalistiek perspectief 'best belangrijk' is, valt moeilijk meer te ontkennen.</p>
<p>Ga maar na wat er de afgelopen jaren allemaal rondom de EU is gebeurd en wat dat voor een gevolgen heeft gehad. Zo kregen we te maken met een economische en financiÃ«le crisis, met de migratieproblematiek, discussies rond de nieuwe lidstaten, de brexit en nog zo veel meer.</p>
<h2>Kennis is macht</h2>
<p>Al sinds de start van Nieuwsuur in 2010 is Europa daarom een speerpunt geweest van ons programma. We hebben zelfs een vaste Europa-correspondent, Saskia Dekkers, die met haar cameraman Pieter Nijdeken al die jaren alle uithoeken van het continent opzoekt, speurend naar de consequenties voor de gewone mensen van de Brusselse politiek.</p>
<p>Omdat we dat al jaren doen, hebben we als Nieuwsuur ook veel kennis verzameld. Bij Saskia zelf natuurlijk, maar ook bij verschillende redacteuren die vanuit Hilversum meewerken aan de reportages. En via een inmiddels fijnmazig netwerk van 'fixers', mensen die ter plekke het land en de taal kennen en die onmisbaar zijn in de producties.</p>
<p>Kennis is macht, zeggen we wel eens in de journalistiek en dat geldt hier ook. Juist omdat Nieuwsuur zo gericht de focus op Europa legt, konden we allerlei ontwikkelingen reeds in een vroeg stadium in het programma laten zien. Zo signaleerden we al vroeg de gevolgen van de Europese begrotings- en migratiepolitiek en de groeiende nationalistische gevoelens, ook bij de middenklasse.</p>
<p>Zie bijvoorbeeld onze reportage uit Hongarije uit 2016 en de reportage over de realiteit van de Turkijedeal met de EU vanuit Griekenland:</p>
<p>We maakten ook thematische series, bijvoorbeeld over de in elkaar stortende sociaaldemocratie in Europa en de 'Europese worsteling' in een aantal landen:</p>
<p>Het zal dus geen verbazing wekken dat Nieuwsuur, nu er deze maand verkiezingen voor het Europees Parlement aankomen, daar fors op inzet. Je zult de komende weken allerlei invalshoeken voorbij zien komen.</p>
<p>Afgelopen vrijdag al het debat tussen de Europese lijsttrekkers van twee partijen (Sophie In 't Veld van D66 en Derk-Jan Eppink van Forum voor Democratie) die scherp tegenover elkaar staan als het om de EU gaat. En aanstaande maandag het grote debat met twaalf Europese lijsttrekkers in een speciale- en langere uitzending vanuit Delft.</p>
<p>Nieuwsuur is er ook aan het einde van de Europese verkiezingsstrijd. Op zondag 26 mei is er een extra lange uitzending rond de uitslagen. De belangrijkste stembusuitkomsten in Europa worden gepresenteerd, alsook een eerste prognose van de zetelverdeling in het Europees Parlement. Jeroen Wollaars presenteert de uitzending, Dionne Stax brengt de uitslagen.</p>
<p>Ook in de reguliere uitzendingen van Nieuwsuur staat Europa de komende weken centraal. In een driedelige serie (de eerste werd afgelopen donderdag uitgezonden, zie onder) onderzoekt Europa-correspondent Saskia Dekkers de afnemende solidariteit binnen de Europese Unie.</p>
<p>Daarnaast schetst verslaggever Jan Eikelboom in een nieuwe aflevering van onze serie 'De onderstroom' de gevolgen van een van de belangrijkste aspecten van de open grenzen: de toegenomen arbeidsmigratie uit Oost-Europa. Wie zijn de Polen, Roemenen, Bulgaren en Balten die steeds meer onderdeel zijn geworden van onze arbeidsmarkt en samenleving? Hoe leven en werken zij in Nederland en hoe kijken zij tegen ons land en Europa aan? Vanavond het eerste deel.</p>
<p>Kortom: veel Europa de komende periode in ons programma. Want inderdaad, het is 'Best Belangrijk'.</p>
