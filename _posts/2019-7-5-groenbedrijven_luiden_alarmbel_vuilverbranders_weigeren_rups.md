---
layout: post
title: "Groenbedrijven luiden alarmbel: vuilverbranders weigeren rups"
date: Fri, 05 Jul 2019 23:48:32 +0200
category: binnenland
externe_link: "https://www.telegraaf.nl/nieuws/756119943/groenbedrijven-luiden-alarmbel-vuilverbranders-weigeren-rups"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7f17075e-9f6f-11e9-b8c9-02c309bc01c1.jpg"
---

<p class="intro">Bedrijven die eikenprocessierupsen verwijderen, hebben de alarmbel geluid. Ze kunnen ingezamelde rupsen niet meer kwijt, omdat vuilverbranders weigeren de jeukrupsen te verbranden. Dat meldt Cumela Nederland, een belangenorganisatie voor groenbedrijven.</p> <p>Volgens Cumela heeft de Nederlandse Voedsel- en Warenautoriteit (NVWA) vuilverbranders aangewezen om rupsen te verbranden, maar weigeren deze. Ze vinden het te gevaarlijk voor het personeel omdat ze vrezen dat de zakken waarin de rupsen worden aangeleverd scheuren.</p><p>Meerdere leden hebben Cumela op de hoogte gesteld van het probleem. Door de situatie zitten de groenbedrijven nu met afval opgezadeld waarvan ze niet weten wat ze ermee moeten doen. „Ze kunnen met hun spulletjes nergens naartoe”, aldus een woordvoerder van de organisatie, die stelt dat het probleem in het hele land speelt.</p><p>Cumela benaderde het landelijk informatiecentrum rondom de eikenprocessierups, het KAD in Wageningen, maar ving bot. Komende maandag vindt er overleg plaats met het ministerie van Landbouw, aldus de woordvoerder. Hij vermoedt dat een oplossing zou kunnen zitten in een andere verpakking voor de rupsen, waardoor de vuilverbranders ze weer durven te verbranden.</p>
