---
layout: post
title: "Hockeysters SCHC stunten met play-off-zege op Den Bosch"
date: Thu, 16 May 2019 22:57:45 +0200
category: sport
externe_link: "https://nos.nl/l/2285040"
feature_image: "https://nos.nl/data/image/2019/05/16/550548/1008x567.jpg"
---

<p>De hockeysters van SCHC zijn de play-offs om de landstitel begonnen met een verrassende 1-0 thuiszege op Den Bosch. Het was voor de titelverdediger pas de eerste nederlaag in de play-offs sinds de 2-1 bij Amsterdam in april 2014. Daarna volgden maar liefst zestien overwinningen op rij.</p>
<p>Matchwinnaar voor de Bilthovense ploeg was Kyra Fortuin. Haar treffer in de 58ste minuut volgde na een mislukte strafcornervariant. SCHC kon de bal echter alsnog oppikken en Fortuin in stelling brengen.</p>
<h2>Fel en agressief</h2>
<p>Afgelopen zondag was Stichtsche, eveneens op eigen veld, nog tegen een kansloze 4-1 nederlaag aangelopen tegen de Bossche vrouwen. Dat wenste de nummer vier van de reguliere competitie niet opnieuw laten gebeuren.</p>
<p>Fel en met de nodige agressie werd de op de counter loerende recordkampioen tegemoetgetreden. Dat leidde ook tot kansen voor SCHC.</p>
<p>Aan de andere kant moest doelvrouw Maddy Hinch enkele keren haar klasse tonen. De drievoudig Wereldkeepster van het Jaar, die binnenkort weer terugkeert naar Engeland, hield met name Frédérique Matla meerdere malen van een doelpunt af.</p>
<h2>Ook Amsterdam wint</h2>
<p>In de andere halve finale begon Amsterdam met een 5-2 uitoverwinning op Oranje-Rood.</p>
<p>De gasten stonden door een rake strafcorner van Lauren Stam en een doelpunt van Maria Verschoor na 22 minuten al op 0-2. Toen Stam in de 49ste minuut opnieuw succesvol was met een strafcorner, leek het duel gespeeld.</p>
<p>Dat was buiten de veerkracht van Oranje-Rood gerekend. Dankzij Yibbi Jansen en Lisa Scheerlinck keerde de spanning terug. In de laatste tien minuten brachten Charlotte Vega en Felice Albers het verschil toch weer op drie. </p>
<h2>Zaterdag en zondag</h2>
<p>Zaterdag zijn de returns in de best-of-3-confrontaties. Zondag volgt dan eventueel nog een derde, beslissende wedstrijd.</p>
