---
layout: post
title: "Raad van State vernietigt opnieuw gasbesluit"
date: Wed, 03 Jul 2019 10:27:24 +0200
category: binnenland
externe_link: "https://www.telegraaf.nl/nieuws/715453516/raad-van-state-vernietigt-opnieuw-gasbesluit"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/35b4a9fc-9d78-11e9-ac82-02d1dbdc35d1.jpg"
---

<p class="intro">De Raad van State heeft opnieuw een gasbesluit van het kabinet vernietigd. Maar de voor dit jaar geplande gaswinning mag wel doorgaan, oordeelt de hoogste bestuursrechter.</p> <p>Minister Eric Wiebes van Economische Zaken en Klimaat stond voor dit jaar toe dat er 19,4 miljard kubieke meter uit het Groninger gasveld wordt gehaald. Dat is al een stuk minder dan voorheen, maar voor onder meer de provincie Groningen, negentien gemeenten uit de regio en belangenclub Groninger Bodem Beweging ging dat niet ver genoeg.</p><p>De Raad van State vindt vooral dat Wiebes niet goed onderbouwt waarom hij de winning in de komende gasjaren niet sneller kan beperken. In het huidige gasjaar heeft de minister wel genoeg oog gehad voor de balans tussen het veiligheidsbelang van de Groningers en de leveringszekerheid van het gas. Verder is er genoeg waarde gehecht aan het kabinetsbesluit de gaswinning uiteindelijk te beëindigen.</p><p>Maar op de lange termijn moet de minister beter communiceren hoe hij een einde wil maken aan de gaswinning. Volgens de Raad van State moet Wiebes duidelijker maken waarom de vraag naar gas van de industriële grootverbruikers en de glastuinbouw en de export naar het buitenland niet sneller omlaag kunnen.</p><p>Het nieuwe ’gasjaar’ begint in oktober. Wiebes wilde dat jaar nog toestaan dat er 15,8 miljard kubieke meter wordt gewonnen, maar moet dat dus beter uitleggen.</p><p>Twee jaar geleden vernietigde de Raad van State ook al eens een gasbesluit.</p><p>Kamer positief</p><p>De Tweede Kamer reageert positief op de uitspraak van de Raad van State over de gaswinning in Groningen. De RvS oordeelt dat de gaskraan dit gasjaar niet verder dicht hoeft, maar dat de minister van Economische Zaken en Klimaat Eric Wiebes de komende jaren wel meer moet doen om de gaswinning af te bouwen.</p><p>„Een verstandig besluit”, vindt VVD-Kamerlid Dilan Yesilgöz. „Voor de Groningers is het van belang dat duidelijk is dat de afbouw zo snel mogelijk gebeurt. Daarnaast moeten we blijven zorgen dat we niet ineens zonder gas komen te zitten, zolang er onvoldoende alternatieven zijn.” Het is volgens Yesilgöz een goede zaak dat de Raad van State om betere toelichting vraagt over hoe Wiebes snellere afbouw van de gaswinning wil realiseren.</p><p>Volgens oppositiepartij SP is het „echt groot” dat de RvS opnieuw een gasbesluit heeft vernietigd. „Aan de ene kant voel ik enorme opluchting”, zegt Kamerlid Sandra Beckerman. „Tegelijkertijd is het heel jammer dat dit geen consequenties heeft.” Beckerman wil Wiebes via een motie oproepen direct actie te ondernemen.</p>
