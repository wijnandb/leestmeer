---
layout: post
title: "Halep stoomt in drie kwartier door naar kwartfinales"
date: Mon, 03 Jun 2019 18:37:59 +0200
category: sport
externe_link: "https://nos.nl/l/2287488"
feature_image: "https://nos.nl/data/image/2019/06/03/554453/1008x567.jpg"
---

<p>Simona Halep heeft op Roland Garros in een vloek en een zucht voor de derde keer op rij de kwartfinales bereikt. De Roemeense titelhoudster versloeg de net 18 jaar geworden Poolse Iga Swiatek in twee sets: 6-1, 6-0.</p>
<p>Swiatek staat te boek als supertalent. Dit jaar in Australië maakte ze haar grandslamdebuut en later stond ze ook voor het eerst in een WTA-finale, in Lugano. Ook in Parijs maakte ze indruk met een zege op de Chinese Wang Qiang, die zestiende staat op de wereldranglijst.</p>
<p>De grote vraag was dan ook of ze topfavoriete Halep in de problemen kon brengen. Het antwoord kwam al snel in de eerste set, want na slechts veertien minuten stond het al 5-0.</p>
<p>Swiatek stribbelde in het vervolg nog wel wat tegen, pakte tot vreugde van het publiek nog een game, maar na drie kwartier moest ze Halep al feliciteren.</p>
<p>In de vorige ronde speelde Halep ook al een ultrakorte partij. Toen had ze slechts 55 minuten nodig om Lesia Tsoerenko uit Oekraïne te verslaan.</p>
