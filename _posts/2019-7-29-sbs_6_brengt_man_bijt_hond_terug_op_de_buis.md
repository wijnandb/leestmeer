---
layout: post
title: "SBS 6 brengt Man Bijt Hond terug op de buis"
date: Mon, 29 Jul 2019 12:14:59 +0200
category: cultuur
externe_link: "https://nos.nl/l/2295602"
feature_image: "https://nos.nl/data/image/2019/07/29/567053/1008x567.jpg"
---

<p>Vanaf 26 augustus heeft SBS 6 een nieuwe programmering voor de vroege avonduren. Het was al duidelijk dat Lingo zou terugkeren, maar nu is officieel bekendgemaakt dat ook Man Bijt Hond terugkeert op televisie.</p>
<p>Man Bijt Hond ging in 1999 van start, waarna het zestien jaar lang te zien was bij de NPO, eerst bij de NCRV en later bij KRO/NCRV. Het programma brengt alledaags nieuws en laat zien wat Nederland bezighoudt. In 2015 kwam er na zestien jaar een einde aan het programma.</p>
<p>In de nieuwe afleveringen bij SBS zullen bekende rubrieken waaronder de Babbelbox en Hond aan Tafel terugkeren, net als de bekende stem van Michael Abspoel.</p>
<h2>Trots</h2>
<p>Marco Louwerens, Directeur Televisie bij Talpa Network zegt in een verklaring trots te zijn dat SBS het bekende programma terug op televisie brengt. "We willen met SBS 6 midden in de maatschappij staan; het Nederland van nu laten zien. Daar is Man Bijt Hond bij uitstek een geschikt tv-programma voor."</p>
<p>Lingo zal gepresenteerd worden door Jan Versteegh. De programmering in de vooravond zal er bij SBS 6 dan als volgt uitzien: Utopia om 18.00 uur, gevolgd door Hart van Nederland (19.00 uur), Man Bijt Hond (19.30 uur) en Lingo (20.00 uur).</p>
<h2>Verrassende keuze</h2>
<p>Media-verslaggever Rob Goossens van De Telegraaf noemt de programmering een verrassende keuze. "De programma's zijn geen knallers en vanaf 19.00 uur strijd je toch wel tegen programma's met een miljoen kijkers of meer", zegt hij. "Maar door de opbouw van de programmering kun je hiermee wel kijkers binnenhalen voor een knaller om 20.30 uur."</p>
<p>Goossens: "SBS 6 is altijd de zender van de mensen geweest, met deze programmering is daar ook voor gekozen. Met herkenbare en persoonlijke televisie." Goossens snapt de keuze van SBS 6 om Lingo om 20.00 te laten beginnen niet: Jan Versteegh tegenover Goede Tijden Slechte Tijden en het NOS Journaal. "Het lijkt wel alsof Talpa Versteegh w√≠l laten mislukken, ik zie hem die strijd niet winnen."</p>
<h2>Riskant</h2>
<p>Gudo Tienhooven, mediaverslaggever van het AD, noemt de keuze van de programmering riskant. "Utopia heeft al jaren een trouwe groep kijkers, het naar voren halen in het uitzendschema lijkt me geen probleem", zegt hij.</p>
<p>"Maar het zijn straks allemaal oude titels. De NPO is met Lingo en Man Bijt Hond gestopt, omdat ze te weinig kijkers trokken. Dit is nog best een gok die SBS 6 neemt." Tienhooven zegt dat SBS 6 hiermee de oudere kijker omarmt: "De strijd om de jongere kijker lijkt voorbij. Die ga je met Lingo echt niet bereiken."</p>
<p>SBS bracht vandaag een voorproefje van het nieuwe seizoen naar buiten: </p>
