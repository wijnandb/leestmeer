---
layout: post
title: "Opvangkampen op Samos een hel: 'Dit niet eerder gezien'"
date: Mon, 29 Jul 2019 12:56:02 +0200
category: nieuws
externe_link: "https://nos.nl/l/2295608"
feature_image: "https://nos.nl/data/image/2019/07/29/567064/1008x567.jpg"
---

<p>Het vluchtelingenkamp op het Griekse eiland Samos is bedoeld voor 650 migranten, maar alleen al in de containers zitten tweeduizend asielzoekers boven op elkaar. Naast het officiële kamp liggen geïmproviseerde tentenkampen. Daar wonen nog eens 2500 migranten. Op Samos komen nu elke week zo'n tien boten met vluchtelingen aan.</p>
<p>Abibulaye komt uit Togo. "Als je aankomt bij de asieldienst, dan zeggen ze de volgende dag: 'ga daarheen en zoek het maar uit'. En je kent niemand, je hebt geen geld, dat is erg."</p>
<h2>Ratten</h2>
<p>De situatie is ernstig, zegt Europacorrespondent Saskia Dekkers, die Samos bezocht. "Een situatie zoals hier heb ik nergens anders in EU gezien. Mensen zitten op elkaar. Er is geen stromend water, er zijn geen douches of toiletten. Het stinkt en we hebben ratten gezien tussen de tenten."</p>
<p>Er is veel te weinig plaats voor alle mensen, zegt Dekkers. "Op plekken waar mensen hun behoeften doen, zijn nieuwe tentjes neergezet. Veel Afghanen, Syriërs en Congolezen wachten hier op hun asielverzoek."</p>
<p>De Grieken stemden deze maand massaal op de rechts-conservatieve partij Nieuwe Democratie. Het parlementslid van Samos is voorstander van een hard migratiebeleid van zijn regering. "We willen de problemen op drie fronten aanpakken: betere grensbewaking, betere organisatie van de kampen en snellere asielprocedures", zegt Christodoulos Stefanadis.</p>
<p>Maar voorlopig is daarvan geen sprake. Dekkers: "In het kamp is het bloedheet en er is te weinig water. Maar het grootste probleem vertellen mensen ons, is de onzekerheid. Niemand weet waar hij aan toe is."</p>
<p>"Je weet niet meer wie je bent. Ik wacht nu al 7, 8 maanden en mijn eerste datum voor een asielinterview is in 2021. Ik weet niet waar ik aan toe ben", vertelt een Afrikaanse asielzoeker.</p>
<h2>Europa in</h2>
<p>De Griekse asieldienst raakt door het groeiend aantal vluchtelingen steeds verder achterop. En dat maakt sommige mensen woedend. De bewoners van Samos, die nog nauwelijks de Griekse economische crisis te boven zijn gekomen, zijn het zat. Ze voeren actie nu blijkt dat de nieuwe regering een tweede kamp wil bouwen op Samos. Ze vrezen dat dat nog meer migranten trekt.</p>
<p>"Wij denken dat dat een catastrofe zal betekenen, niet alleen voor ons dorp maar voor de hele regio", zegt een oude man op Samos. "Nog een kamp erbij betekent dat het daar niet ophoudt. Er zullen waarschijnlijk steeds meer kampen komen. Deze immigranten zullen met meer zijn dan wij en ze willen allemaal verder Europa in. Dat is hun plan."</p>
