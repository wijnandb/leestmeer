---
layout: post
title: "Welke winkels zijn onmisbaar en welke kunnen juist heel goed worden gemist?"
date: Tue, 04 Jun 2019 06:00:02 +0200
category: nieuws
externe_link: "https://nos.nl/l/2287528"
feature_image: "https://nos.nl/data/image/2019/06/04/554505/1008x567.jpg"
---

<p>Steeds meer winkelketens komen in de gevarenzone. Ze vernieuwen te weinig en weten onvoldoende klanten aan zich te binden waardoor hun toekomst zeer onzeker is.</p>
<p>Dat is een van de belangrijkste conclusies uit een onderzoek van Q&amp;A onder 5000 consumenten die vragen kregen voorgelegd als "welke keten vindt u het meest onmisbaar?" en "welke winkel maakt u blij?".</p>
<p>Kruidvat, Rituals, IKEA, Albert Heijn en de ANWB komen als beste uit de bus. Ze zijn sterk op internet, zijn onderscheidend met hun winkels én krijgen veel publiek over de vloer. Onderaan de ranglijst van 200 namen staan winkelketens als Spar, Carpet Right, Marskramer en New Yorker. Zij zijn het minst succesvol in deze enquête.</p>
<h2>Grote glimlach</h2>
<p>Slechts 8 procent van de ketens weet bij consumenten een grote glimlach op het gezicht te toveren. "Dan heb je het over namen als Dille &amp; Kamille, Ekoplaza, Hans Anders en Rituals", zegt Frank Quix van Q&amp;A. Zo'n 7 procent van de winkelketens heeft een groot probleem: zij zouden in de winkelstraat niet gemist worden. Het onderzoek noemt met name Trendhopper en Perry.</p>
<p>Volgens Q&amp;A is het aantal toppers beperkt, maar het aantal tobbers heel groot. Quix daarover: "Ik vergelijk het met sport: daarin heb je ook maar een beperkt aantal wereldkampioenen. Die grijze middenmoot is groot en groeit nog steeds. Dat heeft er vooral mee te maken dat betere ketens steeds beter worden en middenmoters blijkbaar niet veel geld overhouden om er iets aan te doen. Vergeet niet: de economie groeit wel, maar de bestedingen in winkels vallen toch nog steeds tegen."</p>
<p>Quix verwacht daarom dat de komende jaren nog meer winkels het loodje leggen. "En of dat dan hele ketens zijn, dat hoeft natuurlijk niet. Het kan ook dat een keten verder gaat met minder vestigingen."</p>
<h2>Geen webshop</h2>
<p>Wie denkt dat anno 2019 alle winkelketens wel een webshop hebben, heeft het mis. Ketens die niets via internet verkopen - en daardoor een hoge klassering in deze ranglijst wel kunnen vergeten - zijn onder meer Aldi, Big Bazar, Dirk, Hubo, Keuken Kampioen, Primark en Tuincentrum Overvecht.</p>
<p>Action heeft óók geen webwinkel, maar dat wordt de prijsvechter door het publiek nauwelijks kwalijk genomen.</p>
<p>De uitkomsten van de Winkel top 200 worden vanochtend gepresenteerd op de Provada, de belangrijkste vastgoedbeurs van ons land. Daar zijn ook veel eigenaren van winkelpanden of -centra aanwezig die willen weten welke ketens populair zijn bij consumenten en welke winkels toekomstbestendig zijn.</p>
