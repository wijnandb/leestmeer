---
layout: post
title: "'Problemen met luchtkwaliteit in kinderopvang'"
date: Thu, 20 Jun 2019 06:06:43 +0200
category: nieuws
externe_link: "https://nos.nl/l/2289787"
feature_image: "https://nos.nl/data/image/2019/06/20/557774/1008x567.jpg"
---

<p>De luchtkwaliteit in de kinderopvang is niet altijd voldoende. Kinderen slapen in te hoge concentraties CO2 en met te weinig frisse lucht. Dat blijkt uit een onderzoek van de TU Eindhoven, meldt het NPO Radio1-programma Reporter Radio.</p>
<p>De TU Eindhoven testte de luchtkwaliteit door een slaapzaal van een kinderopvang na te bootsen. Daaruit bleek dat wanneer kinderbedjes tegen de muur staan of gedeeltelijk worden afgedekt om te verduisteren, er onvoldoende luchtcirculatie optreedt en de CO2-concentratie tot 60 procent hoger kan zijn.</p>
<p>Onvoldoende frisse lucht kan leiden tot hoofdpijn en misselijkheid. "Het is nadelig voor de ontwikkeling en de gezondheid van de baby's", zegt Wim Zeiler, hoogleraar bouwkunde aan de TU Eindhoven. "Daardoor worden ze wat makkelijker bevattelijk voor allerlei ziektes en het kan leiden tot mindere ontwikkeling van de longen."</p>
<h2>Nauwelijks controle</h2>
<p>De regels rond de luchtkwaliteit in kinderopvangcentra zijn streng maar worden nauwelijks gecontroleerd, erkent de GGD die verantwoordelijk is voor de inspecties. De aandacht gaat nu vooral uit naar het pedagogisch klimaat en de veiligheid.</p>
<p>Voorzitter Gjalt Jellesma van Boink, de belangenvereniging voor ouders in de kinderopvang, vindt dat kinderdagverblijven veel meer aandacht moeten hebben voor goede ventilatie. "Die aandacht is er in Nederland veel te weinig", zegt hij in het NOS Radio 1 Journaal. "Overal in het buitenland zie je in bestaande gebouwen onder het plafond ventilatiepijpen lopen. En dat moet in Nederland ook gaan gebeuren."</p>
<p>Jellesma wil met de brancheverenigingen in overleg. "Zodat we duidelijk kunnen maken aan pedagogisch medewerkers hoe ongelofelijk belangrijk goede ventilatie is", zegt hij. "Ventileren moet permanent. Dan kan het zijn dat je kinderen wat warmer moet instoppen." Bij het openen van kinderdagverblijven moet dat besef er volgens hem ook zijn. "Je gedrag moet veranderen, je moet stevig ventileren, je moet bedjes niet afschermen en er niet te veel in een ruimte zetten. Schone lucht is bij ontwikkelende longen natuurlijk heel belangrijk."</p>
<h2>Naleven</h2>
<p>In een reactie zegt de brancheorganisatie Kinderopvang eventuele aangescherpte voorschriften te zullen naleven. "Want iedere medewerker in een kinderopvang wil het beste voor de kinderen, dus ook dat ze in gezonde lucht kunnen verblijven."</p>
<p>Reporter Radio wordt zondag om 19.00 uur uitgezonden op NPO Radio 1.</p>
