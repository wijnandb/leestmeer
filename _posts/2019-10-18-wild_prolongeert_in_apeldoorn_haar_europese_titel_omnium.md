---
layout: post
title: "Wild prolongeert in Apeldoorn haar Europese titel omnium"
date: Fri, 18 Oct 2019 19:43:17 +0200
categories: 
- sport 
- wielrennen 
externe_link: "https://nos.nl/l/2306714"
feature_image: "https://nos.nl/data/image/2019/10/18/585849/1008x567.jpg"
aantal: 409
unieke: 231
bron: "NOS"
---

<p>Kirsten Wild heeft haar Europese titel op het onderdeel omnium geprolongeerd. Bij de EK baanwielrennen in Apeldoorn pakte Wild in de afsluitende puntenkoers twee punten meer dan haar grote rivale Laura Kenny uit Groot-BrittanniÃ«.</p>
<p>Regerend wereldkampioene Wild veroverde daarmee haar achtste gouden EK-medaille en haar tweede gouden plak in Apeldoorn. De 37-jarige Wild werd vierde op scratch, zevende op de temporace, maar won de afvalkoers en klom daarmee naar de eerste plaats in het klassement. Met 102 punten ging ze de finale in.</p>
<h2>Spannende eindstrijd</h2>
<p>Daarin was het spannend en moest Wild strijden om het goud met Kenny en de Italiaanse Letizia Paternoster. In de laatste sprint van de puntenkoers werd Wild derde, maar omdat Kenny vierde werd, won Wild het goud met twee punten verschil (116 om 114).</p>
<p>"Ik wist het gewoon niet zeker toen ik over de streep kwam", aldus Wild. "Het was heel veel rekenen, maar ik ging toch twijfelen. Heel tof dat ik toch heb gewonnen!"</p>
<p>Wild veroverde donderdag al het goud op de afvalkoers, nadat ze woensdag op het onderdeel scratch genoegen had moeten nemen met de zevende plaats. Op beide onderdelen moest ze strijden met de Britse Kenny.</p>
<p>"Ik heb haar zo hoog staan", aldus Wild. "Het is echt tof om haar te verslaan, het was sowieso een heel mooi veld om zo'n wedstrijd te winnen. Echt heel gaaf dat ik heb gewonnen."</p>
<p>Ondanks haar tweede gouden EK-medaille was Wild niet helemaal tevreden. "Goed is nooit goed genoeg en het moet altijd beter. Ik mag niet lui worden, want dat is je grootste tegenstander. Ik ben zo blij met dit goud, het was echt fantastisch om hier in Apeldoorn te rijden."</p>
<h2>Geen medaille voor Van Schip</h2>
<p>Jan-Willem van Schip greep op het omnium naast eremetaal. Van Schip liet zich verrassen op de afsluitende puntenkoers en eindigde als vijfde, op vijf punten van het brons.</p>
<p>"Het was veel te fanatiek", aldus Van Schip. "Het was wel goed, maar er zat veel te veel energie op de verkeerde plek. Helaas pindakaas."</p>
<p>Na zijn winst op de scratch, de vijfde plaats op de temporace en de derde plek op de afvalkoers begon Van Schip als de nummer twee van het klassement aan de puntenkoers, het nummer waarop hij dit jaar de wereldtitel veroverde.</p>
<p>Halverwege de koers miste Van Schip de slag toen de andere vijf uit de topzes een rondje voorsprong (en 20 punten) pakten. De titel ging naar de Fransman Benjamin Thomas, wereldkampioen in 2017.</p>
