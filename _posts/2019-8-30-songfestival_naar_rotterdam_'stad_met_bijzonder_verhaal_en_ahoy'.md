---
layout: post
title: "Songfestival naar Rotterdam: 'Stad met bijzonder verhaal en Ahoy'"
date: Fri, 30 Aug 2019 11:55:20 +0200
category: cultuur
externe_link: "https://nos.nl/l/2299581"
feature_image: "https://nos.nl/data/image/2019/08/30/573585/1008x567.jpg"
---

<p>Het Songfestival wordt volgend jaar gehouden in Rotterdam. Dat hebben NPO, NOS en AVROTROS bekendgemaakt in een televisiespotje. Ahoy is het decor van de 65e editie van het evenement. Daarmee valt de andere locatie die nog in de race was, congrescentrum MECC in Maastricht, af.</p>
<p>Op dinsdag 12 en donderdag 14 mei zijn de halve finales. De finale is op zaterdag 16 mei.</p>
<p>De organisatie heeft bij de toewijzing gekeken naar de technische geschiktheid van de locatie, omliggende faciliteiten, beschikbaarheid en financiële bijdrage van de gemeente. Daarbij kwam Rotterdam als beste uit de bus.</p>
<p>Zo werd de gaststad bekendgemaakt:</p>
<p>"Met Rotterdam als gaststad van het Eurovisie Songfestival kiezen we niet alleen voor een stad met een bijzonder verhaal en een onmiskenbare daadkracht", zegt Sietse Bakker, verantwoordelijk producent. "We kiezen daarmee ook voor Rotterdam Ahoy, wat ons betreft de meest geschikte locatie om drie state of the art tv-shows te produceren voor ruim 180 miljoen kijkers."</p>
<p>"We zijn blij dat we als publieke omroep nu écht samen met Rotterdam en Ahoy aan de slag kunnen om een uniek evenement te organiseren dat Nederland verbindt en inspireert", zegt Shula Rijxman, voorzitter van de raad van bestuur van de NPO. "En als ondernemende en creatieve stad past Rotterdam daar perfect bij."</p>
<p>Ze benadrukt dat de keuze niet eenvoudig was. "We willen Maastricht én de provincie Limburg bedanken voor hun energie, enthousiasme en gastvrijheid in de afgelopen periode. Maastricht heeft laten zien dat het een stad is waar het Eurovisie Songfestival enorm leeft en we willen de stad dan ook graag betrokken houden bij het evenement in mei volgend jaar."</p>
<p>Zo kregen beide steden het nieuws te horen:</p>
<p>"Volgend jaar in Rotterdam gaan we een ongelooflijk bijzonder festival mogen organiseren. Dat is waanzinnig", reageert Ahoy-directeur Jolanda Jansen. "We hebben heel hard gewerkt met alle mensen die hieromheen staan."</p>
<p>"Teleurstellend natuurlijk", zegt burgemeester van Maastricht Annemarie Penn-te Strake. "We zijn het niet geworden, maar dat maakt niet uit. Als wij als Nederland maar een mooi Songfestival neerzetten. Ik heb mijn collega gebeld en hem gelukgewenst en gezegd: 'Maak er iets moois van waar we allemaal supertrots op kunnen zijn.' En we zijn ook wel trots op onszelf, want ik denk dat we iets heel moois hebben neergezet."</p>
<p>De gemeente Maastricht en de provincie Limburg staken gezamenlijk 300.000 euro in de campagne voor het Songfestival. Als Maastricht het evenement toegewezen had gekregen, was de gemeente van plan 6 miljoen euro te investeren en de provincie 6,5 miljoen. Nog eens 6 miljoen moest uit andere bronnen worden gehaald.</p>
<h2>Eerste winst in 44 jaar</h2>
<p>Duncan Laurence won met zijn nummer Arcade in mei het Songfestival in Israël. Het was de eerste Nederlandse overwinning in 44 jaar. Door die zege mag Nederland het evenement volgend jaar organiseren.</p>
<p>Rotterdam en Maastricht waren de laatste twee kandidaatsteden voor de organisatie. Vorige maand vielen Utrecht, Arnhem en Den Bosch af. Daarvoor waren Amsterdam, Breda, Den Haag en Leeuwarden al afgehaakt.</p>
