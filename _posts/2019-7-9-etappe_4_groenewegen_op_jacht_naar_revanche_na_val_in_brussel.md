---
layout: post
title: "Etappe 4: Groenewegen op jacht naar revanche na val in Brussel"
date: Tue, 09 Jul 2019 06:29:44 +0200
category: sport
externe_link: "https://nos.nl/l/2292683"
feature_image: "https://nos.nl/data/image/2019/07/09/562177/1008x567.jpg"
---

<p>Dag vier van de Ronde van Frankrijk lijkt een dag voor de sprinters te worden. In de 213,5 kilometer tussen Reims en Nancy komen de renners slechts twee beklimmingen tegen, beide van de vierde categorie.</p>
<p>De top van de Côte de Fosières ligt op 92 kilometer van de aankomst en zal de sprinters niet afschrikken. Ook de Côte de Maron oogt niet als een erg serieus obstakel en daarna is het nog maar vijftien kilometer naar de streep.</p>
<p>Wielerploeg Jumbo-Visma hoopt de derde ritzege in vier dagen te behalen. Mike Teunissen verraste zaterdag met de winst en de gele trui, waarna zondag de ploeg de sterkste bleek in de ploegentijdrit. Enig smetje op het succesvolle weekeinde was de val van Dylan Groenewegen in het gedrang voor de sprint in Brussel.</p>
<p>Aan die val hield hij onder meer een geschaafde schouder en een pijnlijke heup over, maar analist en baanrenner Theo Bos heeft goede hoop dat Groenewegen helemaal hersteld is.</p>
<p>"Gisteren was een ideale etappe om weer soepel te worden. Groenewegen kon zich vroeg laten lossen, relaxed over de klimmetjes gaan en rustig naar de streep rijden. Ik denk hij er weer klaar voor is."</p>
<p>Vijftien keer eerder finishte een Touretappe in Nancy, twee keer won een Nederlander. Rini Wagtmans was de sterkste in 1971, twee jaar later zegevierde Zoetemelk in een etappe met dezelfde start- en finishplaats als nu, van Reims naar Nancy.</p>
<p>Bos is meervoudig wereldkampioen op de baan en hoopt volgend jaar voor de vierde keer naar de Olympische Spelen te gaan. Hij reed in zijn carrière twee grote rondes. In 2010 de Vuelta, twee jaar later de Giro.</p>
<h2>'Je zag nog wapperende shirtjes'</h2>
<p>Dat is niet eens zo gek lang geleden, maar Bos ziet wel degelijk veranderingen in het peloton. "Het niveau is echt omhooggegaan. Toen ik de Vuelta reed, zag ik in de bus jongens om me heen die eigenlijk te zwaar waren om zo'n grote wedstrijd te rijden."</p>
<p>Ook het materiaal is aanzienlijk verbeterd ten opzichte van negen jaar geleden, constateert Bos. "Wij reden toen bij Cérvelo als een van de weinige ploegen in een aero-shirt, echt een strak wielershirt. Bij andere ploegen zag je nog wapperende shirtjes. Ik dacht: relaxed dat wij dat niet hebben, want het scheelt ontzettend veel. Nu heeft elke ploeg dat."</p>
<p>Bos gelooft dat Groenewegen na Wagtmans en Zoetemelk de derde Nederlandse winnaar in Nancy kan worden. "Jumbo-Visma heeft een heel complete ploeg. Ze hebben renners om Steven Kruijswijk uit de problemen te houden en er zijn sterke helpers voor Groenewegen."</p>
<p>"In de bus voor de start zal het plan nog eens doorgenomen worden. Met hulp van Google Maps wordt gekeken waar bijvoorbeeld, Tony Martin het beste op kop kan komen. Maar weet je, het plan dat je maakt, komt bijna nooit uit."</p>
