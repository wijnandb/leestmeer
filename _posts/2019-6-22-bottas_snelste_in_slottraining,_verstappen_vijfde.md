---
layout: post
title: "Bottas snelste in slottraining, Verstappen vijfde"
date: Sat, 22 Jun 2019 13:18:29 +0200
categories: 
- sport 
- autosport 
externe_link: "https://nos.nl/l/2290159"
feature_image: "https://nos.nl/data/image/2019/06/22/558347/1008x567.jpg"
---

<p>Mercedes-coureur Valtteri Bottas en Lewis Hamilton hebben in de laatste training voor de kwalificatie van de Grand Prix van Frankrijk opnieuw laten zien momenteel over de snelste wagen in de Formule 1 te beschikken.</p>
<p>Bottas was zaterdagmiddag in de derde sessie de snelste met een rondje in 1.30,159. Hamilton sloot bij zijn teamgenoot aan. Het gat met de Ferrari's van Charles Leclerc (derde op 0,446 seconde) en Sebastian Vettel (vierde op 0,474) bedroeg bijna een halve seconde.</p>
<p>Mercedes en Ferrari namen op circuit Paul Ricard flink afstand van de andere teams. Max Verstappen zette met de Red Bull de vijfde rondetijd neer (1.31,538), maar het gat met Bottas was wel erg groot.</p>
<p>Ondanks een nieuwe Honda-motor was het verschil tussen de nummer één en vijf liefst 1,379 seconde. Verstappen gaf aan met de zachte band weinig grip te hebben. Daar had hij het vrijdag in de eerste training ook al over. In de slotfase liet Verstappen er nog mediumbanden onder zetten.</p>
<p>Verstappens teamgenoot Pierre Gasly zag zijn naam terug op de zesde plaats. Achter de Fransman vochten McLaren en Renault om de zevende plaats. Lando Norris pakte die positie voor McLaren. Daniel Ricciardo (Renault) en Carlos Sainz (McLaren) volgden.</p>
