---
layout: post
title: "'Aanklacht van prins Harry is niet opmerkelijk, de manier waarop wel'"
date: Wed, 02 Oct 2019 21:09:32 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/mdBULje-uME/2304409"
feature_image: "https://nos.nl/data/image/2019/09/26/580366/1008x567.jpg"
aantal: 722
unieke: 413
bron: "NOS"
---

<p>"Dit is pesten", schreef prins Harry gisteravond. "Ik heb mijn moeder al verloren en nu zie ik dat mijn vrouw het slachtoffer wordt van dezelfde krachten." Harry en zijn vrouw Meghan Markle klagen de tabloid Mail on Sunday aan nadat die eerder dit jaar een privébrief van Meghan aan haar vader had gepubliceerd. Die boodschap is opmerkelijk openhartig voor een Britse royal, zeggen koningshuis-kenners.</p>
<p>Voor het koninklijk paar is de maat vol. In een emotioneel en persoonlijk statement schreef Harry dat zijn echtgenote mikpunt is van 'een meedogenloze campagne' van de Britse roddelpers die afgelopen jaar is geëscaleerd. "Het is mijn grootste angst dat de geschiedenis zich herhaalt."</p>
<p>Met die woorden verwijst Harry naar de dood van zijn moeder prinses Diana, die in 1997 stierf in Parijs door een fataal ongeluk. De chauffeur van de auto probeerde de paparazzi af te schudden toen ze met 100 kilometer per uur tegen een betonnen pilaar knalden.</p>
<p>"Dat Harry en Meghan een krant aanklagen is niet per se opmerkelijk: het gebeurt wel vaker dat royals juridische stappen ondernemen tegen de pers", zegt oud-correspondent Verenigd Koninkrijk Hieke Jippes. "Maar wat wél opvallend is, is de manier waarop."</p>
<h2>Aanval op de Britse roddelpers</h2>
<p>"Het is een opmerkelijk uitgesproken verklaring", schrijft ook royal correspondent Nicholas Witchell in een opiniestuk op de BBC. "Dit is niets minder dan een regelrechte aanval op de Britse roddelpers." Hij las Harry's woorden met gemengde gevoelens. "Is het eerlijk om de volledige Britse roddelpers te straffen vanwege een geschil met één krant over één verhaal?", vraagt Witchell zich af.</p>
<p>"Dit verhaal staat niet op zichzelf - deze zaak staat voor hoe de Britse pers zich het afgelopen jaar als een rottweiler in Harry en zijn vrouw heeft vastgebeten", brengt Brits Koninklijk Huis-commentator Dickie Arbiter daartegenin. Hij was tot 2000 woordvoerder van Koningin Elizabeth.</p>
<p>"Harry is oprecht bang voor wat die aanhoudende aanvallen van tabloids tot gevolg kunnen hebben. Hij zou zich niet zo emotioneel geuit hebben als dat niet zo was", zegt hij aan de telefoon.</p>
<p>Toch voelt het statement voor veel Britten als meten met twee maten, legt Jippes uit. "Harry en Meghan zijn op dit moment in Zuid-Afrika op reis waar een leger aan royaltyfotografen en journalisten op hun uitnodiging verslag doet van hun wel en wee. Hij valt de pers aan, maar gebruikt ze tegelijkertijd wel degelijk. Dat wringt."</p>
<h2>Beeld gekanteld</h2>
<p>Andersom noemt Harry die plots 'positieve berichtgeving' over hun huidige rondreis door Afrika in zijn brief juist 'dubbel' omdat diezelfde media Meghan "de afgelopen negen maanden bijna dagelijks door het slijk haalde".</p>
<p>Het beeld van Meghan als een welkome, frisse wind in The Firm - zoals de Britse Koninklijke familie ook wel wordt genoemd - is inderdaad flink gekanteld. "Sinds hun huwelijksdag is ze een mikpunt van spot", zegt Dickie Arbiter. "Het ging mis toen ze, aldus de verhalen, vroeg om luchtverfrissers voor in de muffig ruikende St. George's kapel waar zij en Harry trouwden."</p>
<p>Het lijkt alsof ze sindsdien niks goeds meer kán doen, zegt Jippes. "Ze gedraagt zich volgens veel Britten als een showbizzfiguur in plaats van een royal." Zo zou ze personeel op ongekende snelheid verslijten, ruzie maken met schoonzus Kate en een babyshower ter waarde van 3,5 ton pond hebben gegeven. "Het stel zette bovendien kwaad bloed door allerlei milieupleidooien te houden, maar tegelijkertijd zelf talrijke tochtjes te maken in privévliegtuigen."</p>
<p>Dat de geschiedenis zich - zoals Harry vreest - inderdaad zal herhalen, is niet aannemelijk, denkt Hieke Jippes. Ze was correspondent voor de NOS in de tijd dat Diana verongelukte. "Na de dood van Diana zijn bijvoorbeeld twee persreguleringsorganisaties opgezet waarbij de meeste kranten zijn aangesloten. De roddelpers is zeker niet roomser dan de Paus, maar ze zijn absoluut voorzichtiger geworden."</p>
<p>Dickie Arbiter, oud-woordvoerder van koningin Elizabeth, is daar niet zo zeker van. "Het is echt niet onmogelijk dat de geschiedenis zich herhaalt. De roddelpers respecteert niemand. Aan het eind van de dag gaat het ze maar om één ding: het verhaal dat het best verkoopt."</p>
<p>Prins Harry weet dat hij met zijn statement het risico loopt de banden met de roddelpers nog meer te schaden. "Hoewel dit niet de veiligste weg is, is dit de juiste", besluit hij zijn verklaring. "Ik heb gezien wat er gebeurt als iemand die ik liefheb niet meer wordt behandeld als een 'echt' persoon."</p><img src="http://feeds.feedburner.com/~r/nosnieuwskoningshuis/~4/mdBULje-uME" height="1" width="1" alt=""/>
