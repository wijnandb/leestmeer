---
layout: post
title: "Eerste 'stekkerdoos' op Noordzee klaar voor gebruik"
date: Wed, 04 Sep 2019 17:24:17 +0200
categories: 
- financieel 
- economie 
externe_link: "https://nos.nl/l/2300330"
feature_image: "https://nos.nl/data/image/2019/09/04/574919/1008x567.jpg"
---

<p>Het transformatorstation Borssele Alpha lijkt op een groot stalen flatgebouw, midden op de Noordzee. Morgen is het platform klaar voor gebruik. Deze 'stekkerdoos' op zee gaat de elektriciteit binnenhalen van de windturbineparken Borssele 1 en 2.</p>
<p>Die worden volgend jaar aangelegd voor de de Zeeuwse kust. De 94 windturbines van het Deense bedrijf Orsted leveren dan 700 megawatt stroom; dat staat ongeveer gelijk aan het verbruik van een miljoen huishoudens.</p>
<p>De komende jaren wordt in totaal zeven miljard euro geïnvesteerd in een hoogspanningsnet op de Noordzee om de elektriciteit van zes grote windparken aan land te brengen. Transformatorstation Borssele Alpha is het eerste zichtbare onderdeel hiervan.</p>
<p>We gingen met een heli naar Borssele Alpha om een kijkje te nemen:</p>
<p>Op Borssele Alpha wordt dus de stroom van 94 windturbines bij elkaar gebracht, omgezet en via twee dikke kabels aan land gebracht. Dat gebeurt ter hoogte van de kerncentrale Borssele. Daar heeft landelijk netbeheerder Tennet ook een groot nieuw transformatorstation gebouwd.</p>
<h2>'Het wordt nog spannend'</h2>
<p>Om uiteindelijk de elektriciteit van alle windmolenparken voor de Zeeuwse kust en die van de kerncentrale af te voeren, wordt er ook flink geïnvesteerd in het hoogspanningsnetwerk op land. De verbinding tussen Borssele en het Zeeuwse Rilland moet versterkt worden en het is nog spannend of dit op tijd klaar is.</p>
<p>Volgens Marco Kuijpers, directeur offshore van Tennet, kan de stroom van de windturbineparken Borssele 1 en 2 nog op het bestaande hoogspanningsnetwerk. Zodra Borssele 3 en 4 ook gereed zijn is het bij harde wind de vraag of er genoeg ruimte is om ook de elektriciteit van de kerncentrale Borssele af te voeren.</p>
<p>Na Borssele Alpha volgt nog een platform voor de Zeeuwse kust en daarna vergelijkbare projecten voor de windparken Hollandse Kust Noord en Zuid. Tennet werkt nu al aan de plannen voor toekomstige windmolenparken die hierna gebouwd moeten worden. Dat vergt nog grotere investeringen en andere technieken. Want deze parken liggen veel verder van de Nederlandse kust. Zoals bijvoorbeeld windmolenpark IJmuiden Ver, de naam zegt het al.</p>
<h2>Elektriciteit voor 10 miljoen huishoudens</h2>
<p>Tennet werkt daarom met Duitsland en Denemarken aan plannen om gezamenlijk de Noordzee verder van hoogspanningsverbindingen te voorzien. In 2030 moet volgens de huidige plannen zeker 70 procent van alle elektriciteit in Nederland duurzaam zijn en wordt er op de Noordzee een hoeveelheid elektriciteit opgewekt die vergelijkbaar is met het verbruik van 10 miljoen huishoudens.</p>
