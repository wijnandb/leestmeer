---
layout: post
title: "Sport Kort: Russische antidopingbaas wil grote schoonmaak"
date: Mon, 13 May 2019 19:53:00 +0200
category: sport
externe_link: "https://www.telegraaf.nl/sport/3576428/sport-kort-russische-antidopingbaas-wil-grote-schoonmaak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f43c864a-75a7-11e9-98be-0217670beecd.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>19.47 uur: Joeri Ganoes, de baas van het Russische antidopingbureau Rusada, roept op tot een grote schoonmaak bij de Russische atletiekfederatie. Dat doet hij in een brief aan het Russisch Olympisch Comité. Volgens Ganoes moeten alle leidinggevende officials, inclusief voorzitter Dmitri Sjljachtin, vertrekken en dienen ook de coaches van de nationale atletiekteams hun functies neer te leggen.</p><p>17.15 uur: De Nederlandse wielrensters starten met een sterk team bij de wegwedstrijd van de Europese Spelen in het Wit-Russische Minsk in juni. Met wereldkampioene Anna van der Breggen, Marianne Vos, Chantal Blaak en de sprintsters Amy Pieters en Lorena Wiebes heeft de Nederlandse ploeg meerdere troeven. Bondscoach Koos Moerenhout heeft Ramon Sinkeldam, Moreno Hofland, Joris Nieuwenhuis, Dennis van Winden en Bram Welten aangewezen voor de wegwedstrijd. De wegwedstrijden van de vrouwen en mannen vinden plaats op respectievelijk 22 en 23 juni.</p><p>17.12 uur: Het olympische zeilduo Annemiek Bekkering/Annette Duetz heeft bij de EK in de 49erFX-klasse in Weymouth de eerste tik uitgedeeld. De regerende wereldkampioenen wonnen op de openingsdag de derde race en kwamen in de voorgaande twee wedstrijden als derde binnen. Daarmee belandde het duo, zevende bij de Zomerspelen van Rio 2016, op de derde plaats in de tussenstand.</p><p>12.49 uur: Achim Beierlorzer wordt de nieuwe trainer van 1. FC Köln. De 51-jarige Duitser komt over van SV Jahn Regensburg, dat momenteel achtste staat in de tweede Bundesliga. Met FC Köln is Beierlorzer volgend seizoen voor het eerst actief op het hoogste niveau in Duitsland. Hij heeft een contract voor twee seizoenen ondertekend. Köln ontsloeg eind april met nog drie speelronden te gaan trainer Markus Anfang. Onder interim-trainer André Pawlak werd een week later promotie naar de Bundesliga alsnog zekergesteld. De kampioen van de tweede Bundesliga ging zondag in eigen huis met 5-3 onderuit tegen nota bene het Jahn Regensburg van Beierlorzer.</p><p>12.16 uur: Niki Terpstra maakt dinsdag zijn rentree in het peloton. Zijn ploeg Team Total Direct Énergie heeft de wielrenner opgesteld voor de Vierdaagse van Duinkerke. De 34-jarige Noord-Hollander kwam vorige maand hard ten val tijdens de Ronde van Vlaanderen en werd met een zware hersenschudding naar het ziekenhuis gebracht. Terpstra moest daar 24 uur onder observatie blijven. De wielrenner kon door de verwondingen niet meer starten in de andere klassiekers, zoals Parijs-Roubaix.</p><p>10.55 uur: De Engelse voetbalclub Brighton &amp; Hove Albion heeft manager Chris Hughton ontslagen. De 60-jarige trainer moet vertrekken na een tegenvallend seizoen, waarin de club van Davy Pröpper en Jürgen Locadia zich met moeite wist te handhaven in de hoogste afdeling. Hughton, die in 2014 op oudejaarsdag werd aangesteld, had de ’Seagulls’ in 2017 voor het eerst in de clubhistorie naar de Premier League geleid.</p><p>10.22 uur: De Duitse tennisster Angelique Kerber gaat zonder ritme naar Parijs voor Roland Garros. De nummer 3 van de wereld kampt met een enkelblessure en slaat daarom uit voorzorg deze week het WTA-toernooi van Rome over. Kerber liep die blessure afgelopen week op in Madrid.</p><p>08.34 uur: Kawhi Leonard heeft Toronto Raptors op spectaculaire wijze naar de finale van de Eastern Conference van de NBA geschoten. Het beslissende duel in de best-of-sevenserie tussen de Raptors en Philadelphia 76ers leek bij een stand van 90-90 een verlenging te krijgen, tot Leonard met nog 4 seconden op de klok de bal kreeg. Hij dribbelde richting de hoek van het veld en waagde in de laatste seconde nog een schotpoging. Terwijl de bal door de lucht vloog, ging de zoemer af die het einde van de wedstrijd aangaf. De bal stuiterde vier keer op de ring en plofte vervolgens toch door het net: 92-90. Wat volgde, was een explosie van vreugde in de hal van de Canadese ploeg. „Het leek wel een moment uit een film”, zei Fred VanVleet, teamgenoot van Leonard. De held van de Raptors kwam in totaal tot 41 punten.</p><p>07.44 uur: Peter Sagan heeft de eerste etappe in de Ronde van Californië op zijn naam geschreven. De Slowaakse wielrenner zegevierde na 143 kilometer in Sacramento in de massasprint. Het betekende voor Sagan al zijn zeventiende zege in de Amerikaanse etappekoers, die deel uitmaakt van de UCI WorldTour.</p><p>07.14 uur: René Eijer zit woensdag tegen Feyenoord voor het laatst als hoofdtrainer van Fortuna Sittard op de bank. De 56-jarige Eijer heeft in overleg met de clubleiding besloten na dit seizoen te stoppen, ondanks een contract dat doorloopt tot de zomer van 2020. Onder leiding van Eijer en zijn assistent Kevin Hofland wist Fortuna Sittard als gepromoveerde club handhaving in de eredivisie af te dwingen.</p>
