---
layout: post
title: "Winkeliers nemen niet-Europese webshops onder vuur"
date: Mon, 08 Jul 2019 17:21:43 +0200
category: nieuws
externe_link: "https://nos.nl/l/2292620"
feature_image: "https://nos.nl/data/image/2019/07/08/562086/1008x567.jpg"
---

<p>Kinderkleding, speelgoed, telefoonhoesjes, drones en zelfs een verkoelend petje op zonne-energie. Je kunt het zo gek niet bedenken of Nederlandse consumenten weten het te vinden op sites zoals AliExpress. Nederlandse winkeliers maken zich zorgen en willen meer toezicht op de geïmporteerde spullen, die vaak goedkoop zijn.</p>
<p>Volgens brancheorganisatie Detailhandel Nederland overtreden webwinkels van buiten de Europese Unie vaak regels. "Er zijn veel voorbeelden van buitenlandse handelaren die onze regels rondom veiligheid en kwaliteit niet respecteren", zegt een woordvoerder. Zo testte de Deense consumentenorganisatie 29 stukken speelgoed. Ruim 30 procent bevatte illegale chemicaliën.</p>
<p>Eerder vroeg de Consumentenbond, samen met vijf andere consumentenorganisaties, aan toezichthouders om op te treden tegen AliExpress. De Chinese webwinkel zou met zijn verkoopvoorwaarden regels overtreden die consumenten beschermen.</p>
<p>De Autoriteit Consument &amp; Markt kijkt ernaar en is in gesprek met collega-toezichthouders. In de tussentijd is af en toe een steekproef naar Deens voorbeeld een goed idee, zegt Detailhandel Nederland. Behalve kinderspeelgoed zou bijvoorbeeld cosmetica een geschikt product zijn om te controleren.</p>
