---
layout: post
title: "Wiegman richt blik stiekem al op Tokio 2020"
date: Mon, 02 Sep 2019 22:03:22 +0200
category: sport
externe_link: "https://www.telegraaf.nl/sport/1756191979/wiegman-richt-blik-stiekem-al-op-tokio-2020"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a60e3c88-ce27-11e9-9a41-02d2fb1aa1d7.jpg"
---

<p class="intro">Er is een nieuw tijdperk aangebroken voor de Oranje Leeuwinnen. Na twee succesvolle eindtoernooien wil Sarina Wiegman met haar ploeg richting Olympische Spelen in Tokio een nieuwe stap zetten. Aan de top komen is één, er blijven is twee. Gelukkig loopt de bondscoach niet weg voor een uitdaging.</p> <p>Met vrijwel dezelfde selectie als twee jaar eerder op het gouden EK werd afgelopen zomer op het WK in Frankrijk zilver in de wacht gesleept. Een nieuwe generatie talenten dient zich niet direct aan, al laat Wiegman met het oproepen van de 18-jarige Lynn Wilms van FC Twente wel zien dat ze haar ogen en oren open houdt. Voorlopig lijkt de bondscoach echter vooral nieuwe impulsen binnen haar huidige groep te zoeken.</p><p>In het met 7-0 gewonnen EK-kwalificatieduel met Estland liet ze haar creativiteit al even de vrije loop. Lineth Beerensteyn, normaliter buitenspeelster of zelfs spits, mocht in Tallinn in de tweede helft opdraven als rechtsback. „We zitten in een fase dat we dingen kunnen uitproberen.”</p><p>De bondscoach weet dat kwalificatie voor het EK van 2021 in Engeland geen probleem mag zijn. In een poule met Klein Duimpjes als Rusland, Slovenië, Estland, Kosovo en Turkije (vanavond de tegenstander in Heerenveen) is Oranje de torenhoge favoriet. En dus kan Wiegman af en toe experimenteren, mits de stand het toelaat. „We willen winnen, maar ons ook doorontwikkelen. Al zullen we niet het hele team omgooien.”</p><p>Dat aanvalster Beerensteyn opnieuw rechts achterin opduikt, lijkt tegen Turkije ook niet aannemelijk. Niet omdat ze tegen Estland door de mand viel, maar vooral omdat Vivianne Miedema ontbreekt vanwege hamstringklachten. Ondanks haar blessure zal Miedema vanavond toch even op het veld verschijnen in het Abe Lenstra Stadion. Voorafgaand aan het duel wordt ze in het zonnetje gezet door Manon Melis, de vrouw die ze afgelopen zomer afloste als topscorer aller tijden van Oranje.</p>
