---
layout: post
title: "'Lekker voor je, Neussie!': veel emotie na levenslang voor Holleeder"
date: Thu, 04 Jul 2019 13:52:56 +0200
category: nieuws
externe_link: "https://nos.nl/l/2292011"
feature_image: "https://nos.nl/data/image/2019/07/04/561123/1008x567.jpg"
---

<p>Applaus, een krijs en vooral veel opluchting. De rechtbank in Amsterdam oordeelde vanochtend dat levenslang "de enige passende straf" is voor Willem Holleeder. En dat zorgde voor emotie in de rechtszaal bij de nabestaanden van de liquidatieslachtoffers waar Holleeder volgens de rechter voor verantwoordelijk is.</p>
<p>Zo was de zus van de in 2006 geliquideerde kroegbaas Thomas van der Bijl "hartstikke blij". "Wat moet ik anders zeggen? Mooier kan het niet. De zon schijnt, levenslang. We hadden er veel vertrouwen in", zei ze bij het verlaten van de rechtszaal.</p>
<p>Dat het toch tot het laatste moment spannend was voor de nabestaanden bleek uit de krijs direct na de uitspraak. Die was van de dochter van Van der Bijl. Ze was 18 jaar toen haar vader in zijn Amsterdamse kroeg werd doodgeschoten.</p>
<p>Rechter Frank Wieland leest het vonnis voor:</p>
<p>"Lekker voor je Neussie!", werd er daarna nog geroepen richting Holleeder. Holleeder draaide zich vervolgens om en zei: "Bekijk het allemaal maar."</p>
<h2>Spijkerhard vonnis</h2>
<p>Misdaadverslaggever Peter R. de Vries, die in de zaak onder meer getuigde over geluidsopnamen van Holleeder, vond dat er met de uitspraak vandaag sprake was van "gerechtigheid".</p>
<p>Ook stond hij Holleeders zussen Astrid en Sonja bij tijdens het traject waarbij ze in het geheim verklaringen aflegden bij de politie over hun broer. Ook hielp hij ze met het maken van geluidsopnamen van gesprekken met hun broer.</p>
<p>"Het vonnis is spijkerhard verwoord. Er is niets van de verdediging overgebleven. Daar was ik eerlijk gezegd niet vanuit gegaan", zei De Vries in interviewprogramma 1 op 1 op NPO Radio 1.</p>
<h2>'Dreiging Holleeder blijft'</h2>
<p>Volgens hem is het 'hoofdstuk-Holleeder' met de levenslange veroordeling nog niet afgesloten. Holleeder gaat nog in hoger beroep. "En uit het vonnis blijkt hoe niets ontziend hij te keer is gegaan. Het valt niet uit te sluiten dat hij daar vanuit de gevangenis mee doorgaat. Iedereen die tegen hem is opgestaan, heeft het loodje gelegd. Die conclusie kun je wel trekken.</p>
<p>"De dreiging is zeker niet minder geworden. Dit vonnis geeft ook brandstof aan Holleeder om terug te slaan. Dat kan hij net zo goed vanuit de gevangenis doen", zegt De Vries.</p>
<p>Het Holleeder-proces in twee minuten: </p>
<p>De zussen van Holleeder lieten via hun advocaat Willem Jebbink weten niet te willen reageren op het vonnis. Ze waren wel aanwezig in de rechtbank. Ze volgden de uitspraak vanuit een ruimte boven de zaal.</p>
<p>Volgens De Vries, die met ze sprak, zijn ze "enorm opgelucht" dat de rechtbank heeft benadrukt dat hun verklaringen betrouwbaar waren in tegenstelling tot het verweer van Holleeder. Dat deed de rechter af als "onwaarachtig en opportunistisch".</p>
<p>Ook het OM is "zeer tevreden" met de uitspraak van de rechter. Volgens een woordvoerster is het ook belangrijk dat de rechtbank de beide kroongetuigen Peter la S. en Fred Ros net als in de zaak tegen Dino Soerel betrouwbaar heeft genoemd.</p>
<p>"Dat belang reikt verder dan alleen dit proces. Ook in andere zaken waarin direct bewijs ontbreekt kan het voorkomen dat het voor het OM noodzakelijk is samen te werken met mensen in het criminele milieu."</p>
