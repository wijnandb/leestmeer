---
layout: post
title: "Beurs draait dankzij Draghi"
date: Tue, 18 Jun 2019 12:22:00 +0200
categories: 
- financieel 
- koersen 
externe_link: "https://www.telegraaf.nl/financieel/10270079/beurs-draait-dankzij-draghi"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/07f3fa70-91b3-11e9-bef9-02d1dbdc35d1.jpg"
---

<p class="intro">Het was geen ’whatever it takes’, maar de hint van ECB-baas Mario Draghi dat er misschien toch weer stimuleringsmaatregelen komen om de Europese economie op stoom te houden, doet beleggers zichtbaar goed – al blijft de winst beperkt.</p> <p>Na een verliesje in de ochtend staat de AEX-index aan het begin van de middag op 555,1 punten, 0,5% hoger dan gisteren aan het slot. De Midkap-index gaat lunchen met een verliesje van 0,1%, op 766,9 punten. Elders in Europa kleuren de beurzen ook groen: 0,7% erbij voor de DAX in Frankfurt, en 1,1% voor de Franse CAC-40. De Londense FTSE100 plust 0,5%. Ook de Amerikaanse beurzen lijken in de plus te gaan openen.</p><p>Sentiment</p><p>De woorden van Draghi werden vooraf al gezien als het belangrijkste nieuws voor beleggers vandaag. „De centrale banken bepalen al vijf jaar het sentiment op de beurs, niet de bedrijfscijfers”, zegt handelaar Frank Bonsee (ABN Amro).</p><p>En Draghi leverde: mogelijk komen er extra stimuleringsmaatregelen, als de economische verwachtingen niet verbeteren, aldus de Italiaan. „Niet de wapens die hij in het heetst van de economische crisis inzette, maar er kan dus voor het einde van het jaar wel wat gebeuren”, aldus Bonsee. „Wel opvallend dat hij nu dus iets zegt over het beleid van zijn opvolger.”</p><p>Woensdagavond is de Amerikaanse centrale bank aan zet. Vermoedelijk zal de Fed de rente ongemoeid laten, maar wel hinten op een aanstaande verlaging.</p><p>Roadshows</p><p>Grote verschuivingen bij individuele aandelen zijn er niet of nauwelijks. Zwaargewichten als ING (-0,2%), Shell (+0,6%) en Unilever (+1,1%) houden de koersbewegingen beperkt. Aandeelhouders van midkapper Intertrust zijn blij met een overname die de financieel dienstverlener doet, en de verhoogde doelstellingen die daarbij horen. „De meeste fondsmanagers letten even wat minder op de beurs”, aldus Bonsee. „Ze zitten deze dagen vooral bij roadshows en andere investeerdersbijeenkomsten. Daardoor, en omdat er nog niet veel cijfers te verwerken zijn, is de animo wat lager.”</p><p>Bij de Nederlandse hoofdfondsen gaan informatieleverancier Wolters Kluwer en Ahold Delhaize met winsten van 1,6% aan kop. Staalgigant ArcelorMittal wint 1%, hoewel Morgan Stanley zich in een rapport voorzichtig uitlaat over de sector.</p><p>Glijvlucht</p><p>Chipmachinefabrikant ASML verliest 0,9% door een wat minder sentiment in die sector, hoewel ING zijn koopadvies en koersdoel van €210 handhaafde. De financiële dienstverleners ABN Amro en ASR zakken 0,6% respectievelijk 1% weg. AMG verliest nog eens 3%, na de glijvlucht in de afgelopen maanden. De leverancier van zeldzame metalen heeft last van de stevige druk op de verkoopprijzen.</p><p>De toeleverancier aan de chipsector Besi zakt 3,5%, ondanks een positief analistenrapport van ING. Technologiebedrijf TKH daalt 0,8%, hoewel Degroof Petercam het koersdoel naar €61 verhoogde onder handhaving van het koopadvies. Smallcap B&amp;S Group klimt 2%, nadat het groothandelsbedrijf zich tijdens een investeerdersdag positief uitliet over de toekomst. Softwarebedrijf TIE Kinetix leverde op de lokale markt 2% in, ondanks het binnenhalen van een deal met een printerfabrikant.</p><p>Volg de beurs op de voet met de DFT Koersen-app. Download hier voor iPhone of voor Android</p>
