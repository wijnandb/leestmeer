---
layout: post
title: "Verstoten FvD'er Baljeu geeft zetel niet op en laakt 'angstcultuur' in partij"
date: Wed, 15 May 2019 23:19:41 +0200
category: politiek
externe_link: "https://nos.nl/l/2284859"
feature_image: "https://nos.nl/data/image/2019/05/15/549999/1008x567.jpg"
---

<p>Statenlid van Forum voor Democratie Baljeu is niet van plan om zijn zetel in Noord-Holland op te geven. Ook wil hij een mogelijke zetel in de Eerste Kamer niet afstaan. In een interview met de Volkskrant zegt Baljeu dat er bij Forum sprake is van een "enorme angstcultuur". "Heel veel mensen zijn nu voorzichtig en houden zich aan de conservatieve lijn van Baudet", zegt Baljeu in de krant. "Als je dat doet, blijf je binnen de kaders. Blijf je binnen de kaders, dan ben je veilig.</p>
<p>Baljeu hoorde deze week dat hij uit de FvD-fractie in Noord-Holland is gezet. Hij was de nummer twee van de kandidatenlijst bij de Provinciale Statenverkiezingen in deze provincie. De partij spreekt van een "interne fractieaangelegenheid" en wil niet zeggen wat de exacte reden is voor het besluit.</p>
<h2>Zijspoor</h2>
<p>Baljeu is een vertrouweling van Otten, mede-oprichter van Forum voor Democratie. Otten werd eind april op een zijspoor gezet. Hem werd verweten een greep uit de kas te hebben gedaan. Later stapte hij op als bestuurslid.</p>
<p>Baljeu staat vijftiende op de lijst voor de Eerste Kamer en maakt een kans op een zetel in de senaat, omdat sommigen op de lijst mogelijk een baan in het Europees Parlement krijgen. "Als het aan mij ligt, blijf ik in de senaat bij Forum."</p>
<p>Baudet zet de machtswisseling binnen Forum intussen door met de terugkeer van oud-VVD-senator en voormalig vertrouweling De Haze Winkelman, blijkt uit berichtgeving van Nieuwsuur. De Haze Winkelman wilde vorige jaar meer inspraak van leden, maar dat werd destijds tegengehouden. Nu Otten en Baljeu op een zijspoor zijn gezet, komt hij weer terug.</p>
