---
layout: post
title: "Jong Spanje voor vijfde keer Europees kampioen"
date: Sun, 30 Jun 2019 22:48:43 +0200
categories: 
- sport 
- voetbal 
externe_link: "https://nos.nl/l/2291401"
feature_image: "https://nos.nl/data/image/2019/06/30/560280/1008x567.jpg"
---

<p>Jong Spanje heeft voor de vijfde keer in de historie de Europese titel veroverd. De ploeg van bondscoach Luis de la Fuente versloeg titelverdediger Jong Duitsland met 2-1 in de finale van het EK onder 21.</p>
<p>De finale was een herhaling van de laatste finale van het EK onder 21, twee jaar geleden in het Poolse Krakau. Toen wonnen de Duitsers met 1-0. Zondagavond in het Italiaanse Udine kwam de regerend kampioen al vroeg op achterstand. Fabián Ruiz van Napoli kreeg de ruimte en krulde de bal van afstand loepzuiver in de verre hoek.</p>
<h2>Blunder Duitse keeper</h2>
<p>In een eerste helft zonder veel uitgespeelde kansen bleef Spanje, met onder anderen Dani Ceballos en Jesús Vallejo van Real Madrid, de betere ploeg, al had aanvoerder Vallejo geluk dat zijn tackle op Luca Waldschmidt slechts met geel werd bestraft.</p>
<p>Na rust was Duitsland aanvankelijk beter, maar slaagde de ploeg van bondscoach Stefan Kuntz er opnieuw nauwelijks in de Spaanse defensie in problemen te brengen. Spanje sloeg halverwege het tweede bedrijf toe na een counter. De Duitse keeper Alexander Nübel liet een schot van Ruiz los en Dani Olmo, uitkomend voor het Kroatische Dinamo Zagreb, strafte de fout met een fraaie stift genadeloos af.</p>
<h2>Naast Italië</h2>
<p>Nadat invaller Carlos Soler namens Spanje nog de lat had geraakt, maakte Nadiem Amiri de slotfase spannend door namens Duitsland van afstand raak te schieten via Vallejo. Verder dan die aansluitingstreffer kwam Duitsland echter niet en daarmee was de vijfde Europese titel voor Jong Spanje een feit.</p>
<p>Eerder werd Spanje Europees kampioen onder 21 in 1986, 1998, 2011 en 2013. De Spanjaarden evenaarden Italië met het recordaantal titels in deze leeftijdscategorie. Ruiz werd uitgeroepen tot beste speler van het toernooi en Waldschmidt (van SC Freiburg) werd met zeven doelpunten topscorer.</p>
