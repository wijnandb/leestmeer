---
layout: post
title: "Nederlandse gamer Rojo (21) tweede op WK Fortnite"
date: Sun, 28 Jul 2019 00:27:10 +0200
category: cultuur
externe_link: "https://nos.nl/l/2295428"
feature_image: "https://nos.nl/data/image/2019/07/28/566727/1008x567.jpg"
---

<p>Dave Jong (Rojo) heeft in New York de tweede plaats gepakt op het WK Fortnite. Samen met zijn Britse teamgenoot Wolfiez liet de 21-jarige gamer 48 andere teams achter zich. Ze wonnen 2,25 miljoen dollar.</p>
<p>"Dit is supervet", zei 'Rojo' Dave na de finale tegen de NOS. Zenuwachtig was hij naar eigen zeggen niet. "We hebben er heel hard voor getraind, dus ik had de top-10 wel verwacht. Maar plek 2 is wel een verrassing."</p>
<p>Wat hij gaat doen met de miljoenenprijs weet hij nog niet. "Ik denk ergens in investeren. Want een huis heb ik eigenlijk niet nodig. Ik zit nog steeds prima bij mijn moeder op mijn kamer."</p>
<p>Bekijk hier de reactie van Rojo na de wedstrijd: </p>
<p>Fortnite is een van de grootste games van het moment. Dit weekend is het eerste WK. De prijzenpot is 30 miljoen dollar. De gemiddelde leeftijd van de deelnemers is 17 jaar, de jongste speler is 13. De afgelopen dag waren de duo's aan de beurt, vandaag zijn de solowedstrijden.</p>
<p>Aan het duotoernooi deden vier Nederlanders mee, van wie er twee in de top-10 eindigden. Mitr0, die wordt gezien als de beste speler uit de Benelux, werd zesde. Hij en zijn Britse teamgenoot krijgen 225.000 dollar.</p>
<h2>Veilig en agressief</h2>
<p>Volgens Ward Geene van de Esports Club waren de spotlights tijdens het WK vooral gericht op Mitr0. "Hij was een van de titelkandidaten", zegt hij. Toch eindigden Rojo en zijn partner dus uiteindelijk hoger. "Zij vormden een superconsistent team. Ze hadden een goede balans gevonden tussen veilig en agressief spelen."</p>
<p>Geene hoopt dat de prestatie van Rojo esports in Nederland nog beter op de kaart zet. Wel benadrukt hij dat Rojo slechts een van de vele "toppers" is die ons land telt. "Het blijft jammer dat spelers die in andere games goed presteren op internationaal niveau onderbelicht blijven. Nu trekt vooral het geldbedrag de aandacht, terwijl er gedurende het jaar ook andere Nederlanders zijn die hele goede prestaties neerzetten."</p>
<h2>3 miljoen dollar</h2>
<p>Het duotoernooi werd gewonnen door het Oostenrijks-Noorse tweetal Aqua en Nyhrox. Zij krijgen 3 miljoen dollar, hetzelfde bedrag dat de komende dag wordt uitgeloofd aan de winnaar van het solotoernooi.</p>
<p>Daaraan doen geen Nederlanders mee, wel een gamer uit België. "En in de esports geldt de Benelux toch een beetje als 'onze' regio", zegt Geene. "De Nederlandse ogen zullen vanavond dan ook vooral gericht zijn op DRG, ofwel de 15-jarige Belg Evan Depauw."</p>
<p>Bij Fortnite worden deelnemers gedropt op een virtueel eiland, waar ze elkaar moeten uitschakelen. Het is een relatief nieuw spel. Toch zijn er al 250 miljoen mensen die een account hebben en zijn er tientallen miljoenen actieve spelers.</p>
<p>Oké, maar hoe ziet een potje Fortnite met topspelers er eigenlijk uit? Dat is complexer dan je wellicht denkt:</p>
