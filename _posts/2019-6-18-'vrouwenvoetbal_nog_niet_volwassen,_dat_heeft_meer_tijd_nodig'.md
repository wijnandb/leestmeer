---
layout: post
title: "'Vrouwenvoetbal nog niet volwassen, dat heeft meer tijd nodig'"
date: Tue, 18 Jun 2019 06:29:38 +0200
category: sport
externe_link: "https://nos.nl/l/2289497"
feature_image: "https://nos.nl/data/image/2019/06/18/557393/1008x567.jpg"
---

<p>Het WK voetbal voor vrouwen is over de helft qua wedstrijden. De laatste groepsduels worden gespeeld, alvorens het toernooi in de knock-outfase komt. Tot nu toe kan het WK nog niet iedereen bekoren, zo blijkt aan tafel van het Sportforum.</p>
<p>"Het niveau is dramatisch", begint Volkskrant-journalist Rob√®rt Misset aan een tirade. Hij vergelijkt het niet met mannenvoetbal, maar bijvoorbeeld met de volleybalsters en de handbalsters. "Vrouwenvoetbal is nog niet volwassen", concludeert Misset.</p>
<p>Hij krijgt van vrouwenvoetbal een ongemakkelijk gevoel. "Het heeft nog tien, twintig en misschien wel dertig jaar nodig om het niveau te bereiken van het vrouwenvolleybal. Daar denk ik nooit: zat ik maar naar mannen te kijken. Dat heeft tijd nodig."</p>
<h2>Amateurs op een proftoernooi </h2>
<p>Mary Kok-Willemsen, oud-trainer van onder meer de vrouwen van FC Twente, plaatst enige nuance. "Veel speelsters trainen twee, drie keer in de week. Het zijn eigenlijk amateurspelers op een proftoernooi", zegt zij. "En ik denk niet dat er veel vrouwensporten zijn waarbij er 24 landen meedoen."</p>
<p>Volgens Kok-Willemsen kun je de sport vanaf de kwartfinales pas beoordelen op het niveau. "Ik snap dat hoe meer ploegen er op een WK actief zijn, hoe meer landen een kans krijgen om de sport in eigen land te ontwikkelen. Alleen bij vrouwen krijg je dan dus amateurs die ineens op een WK staan."</p>
<p>Aan media-aandacht heeft het toernooi weinig reden tot klagen. Veel Nederlandse journalisten zijn naar Frankrijk getrokken om verslag te doen van het WK. Er wordt weleens gezegd dat het op een hype lijkt.</p>
<p>"Maar wat is dan hypen?", vraagt Kok-Willemsen af. "Mensen kunnen toch zelf besluiten om de krant niet te lezen of om een andere tv-zender aan te zetten?"</p>
<p>NOS-commentator Joris van den Berg bekijkt het van een afstand. "Mij valt op dat de media het toernooi neerzetten als een WK voor mannen. Dat schept een verwachtingspatroon en daar is de sport nog niet aan toe", concludeert hij. </p>
<h2>Oranje</h2>
<p>Na twee winstpartijen is het Nederlands elftal in Frankrijk al zeker van de volgende ronde, maar over het spel is nog niet iedereen tevreden. Kok-Willemsen: "Iedereen weet dat het beter moet, wil je een halve finale halen."</p>
<p>Misset: "Ik schrok me kapot van Oranje en dacht tijdens de wedstrijden: waar zit ik naar te kijken?"</p>
<p>"Ik kan me geen toernooi herinneren waarbij ik alle groepsduels leuk vond", reageert Kok-Willemsen. "Nederland heeft geen ploeg die zomaar iedereen wegspeelt."</p>
<p>Ze licht toe: "Op het gewonnen EK twee jaar terug was Oranje een outsider en kon het veelal in de omschakeling spelen. Nu hebben ze tegenstanders gehad die in een kleine ruimte fysiek verdedigen. Maar ik denk wel dat Nederland samen met Frankrijk, Amerika en Engeland voor de titel kan gaan."</p>
