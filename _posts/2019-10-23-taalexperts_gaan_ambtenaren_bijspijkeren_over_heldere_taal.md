---
layout: post
title: "Taalexperts gaan ambtenaren bijspijkeren over heldere taal"
date: Wed, 23 Oct 2019 08:52:43 +0200
category: politiek
externe_link: "https://nos.nl/l/2307297"
feature_image: "https://nos.nl/data/image/2019/10/23/586840/1008x567.jpg"
aantal: 180
unieke: 136
bron: "NOS"
---

<p>Het kabinet gaat zo'n honderd extra taalexperts inzetten om teksten van de overheid aan burgers begrijpelijker te maken. Volgend jaar moeten minstens duizend overheidsteksten verbeterd zijn.</p>
<p>De extra inzet is onderdeel van een campagne die het ministerie van Binnenlandse Zaken vorig jaar is gestart. Het kabinet meldt dat sindsdien 200 ambtenaren van verschillende overheidsinstanties aan taalbijeenkomsten hebben deelgenomen. Ook is een website ontwikkeld met schrijftips, voorbeeldbrieven en controlelijstjes.</p>
<h2>Raakvlakmanager</h2>
<p>Toch gaat het nog niet goed genoeg, zegt staatssecretaris Knops in het AD. Als voorbeeld wijst hij in de krant naar een vacature binnen zijn eigen departement van 'Raakvlakmanager Strategische Beheerorganisatie Digitaal Stelsel Omgevingswet'. Hij noemt de functieomschrijving onbegrijpelijk. "Dit is niet wat ik wil. Ik heb de verantwoordelijk ambtenaar gevraagd hoe dit heeft kunnen gebeuren", zegt hij. Overigens staat de vacature nog wel online.</p>
<p>De extra bijscholing kost volgens de krant 3 miljoen euro. De overheid hoopt met heldere taal ook geld te besparen. Als voorbeeld haalt het ministerie de gemeente Den Bosch aan die naar verluidt 125.000 euro wist te besparen door een formulier voor zorgaanvragen begrijpelijker te maken.</p>
