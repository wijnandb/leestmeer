---
layout: post
title: "Sport Kort: Tourwinnaar ook naar WK"
date: Tue, 03 Sep 2019 14:44:00 +0200
category: sport
externe_link: "https://www.telegraaf.nl/sport/523817541/sport-kort-tourwinnaar-ook-naar-wk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/90e17ebc-ce48-11e9-88f1-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks verzamelen we hier het korte nieuws van alle kanten.</p> <p>Tourwinnaar aanwezig op WK</p><p>14.41 uur: De Colombiaanse wielrenner Egan Bernal doet eind deze maand voor het eerst mee aan de WK. De 22-jarige renner van Team Ineos, deze zomer winnaar van de Tour de France, behoort tot de selectie van zijn land voor de zware wegwedstrijd over 285 kilometer door de Engelse regio Yorkshire.</p><p>Bernal kreeg in de Tour na de voorlaatste bergrit, die moest worden gestaakt omdat een modderstroom het parcours onbegaanbaar had gemaakt, de gele trui om zijn schouders. Hij werd drie dagen later in Parijs gehuldigd als de jongste naoorlogse winnaar van de Tour.</p><p>Voetbal: Portugal zonder Pepe in EK-kwalificatieduels</p><p>12.04 uur: Portugal moet het in de EK-kwalificatiewedstrijden tegen Servië en Litouwen stellen zonder verdediger Pepe. De 36-jarige Pepe heeft een knieblessure en keert terug naar zijn club FC Porto. Bondscoach Fernando Santos haalde Ferro als vervanger bij de groep. De 22-jarige verdediger van Benfica debuteert in de selectie van de Europees kampioen.</p><p>Portugal neemt het zaterdag in Belgrado op tegen Servië en speelt drie dagen later in Vilnius tegen Litouwen. De regerend kampioen van Europa begon de EK-kwalificatie met twee gelijke spelen, tegen Oekraïne (0-0) en Servië (1-1). Omdat Portugal aan het einde van vorig seizoen meedeed aan de finaleronde van de Nations League, moet het nog wat wedstrijden inhalen in groep B. De ploeg van aanvoerder Cristiano Ronaldo won de Nations League door Oranje in de finale met 1-0 te verslaan.</p><p>Atletiek: Coleman: ’dopingzaak was een beproeving’</p><p>11.52 uur: De Amerikaanse atleet Christian Coleman ontkent in een reactie op zijn vrijspraak in een dopingzaak ooit verboden middelen te hebben gebruikt. „Hoewel deze beproeving frustrerend is geweest en ik enkele wedstrijden heb gemist die ik niet had mogen missen, weet ik dat ik nooit verboden stoffen heb genomen en dat ik nooit de dopingregels heb overtreden.”</p><p>Coleman, Amerikaans kampioen op de 100 meter en de snelste man op die afstand dit jaar, heeft het aan de reglementen te danken dat hij aan de start kan verschijnen bij de WK in Doha. De eerste van zijn drie gemiste controles werd, volgens de dopingregels, automatisch op de eerste dag van het kwartaal gezet. Daardoor miste Coleman niet drie, maar twee keer binnen 12 maanden een dopingcontrole.</p><p>Op advies van het mondiale antidopingbureau WADA werd de aanklacht maandag verworpen. Coleman ontliep daarmee een schorsing van twee jaar.</p><p>Voetbal: Insigne haakt geblesseerd af bij Italië</p><p>10.37 uur: De Italiaanse voetbalploeg moet het in de EK-kwalificatiewedstrijden tegen Armenië en Finland doen zonder Lorenzo Insigne. De aanvaller van Napoli kampt met een spierblessure, zaterdag opgelopen tijdens de verloren competitiewedstrijd tegen Juventus (4-3). Insigne, aanvoerder van de ploeg uit Napels, moest zich in Turijn in de rust al laten wisselen door trainer Carlo Ancelotti.</p><p>De aanvaller meldde zich nog wel bij bondscoach Roberto Mancini, maar de medische staf van de ’Azzurri’ concludeerde dat Insigne niet kan spelen voor de nationale ploeg. De 32-voudig international keert daarom terug naar Napels om te herstellen. Insigne had in de eerste competitiewedstrijd van het seizoen tegen Fiorentina (4-3) twee doelpunten gemaakt.</p><p>Italië gaat in groep J van de EK-kwalificatie aan kop met de maximale score van twaalf punten uit vier duels. Finland volgt met negen, Armenië heeft zes punten. Mancini zag eerder al Giorgio Chiellini, Mattia De Sciglio en Bryan Cristante vanwege blessures afhaken.</p><p>Tennis: Krajicek strikt finalisten 2019</p><p>09.30 uur: De finalisten van dit jaar doen in februari 2020 ook weer mee aan het tennistoernooi van Rotterdam. Gaël Monfils en Stan Wawrinka hebben directeur Richard Krajicek van het ABN AMRO World Tennis Tournament hun deelname toegezegd.</p><p>Monfils won de editie van 2019 door Wawrinka in de finale in drie sets te verslaan (6-3 1-6 6-2). De Zwitser was in 2015 de beste op de indoorbaan in Ahoy.</p><p>Zowel Monfils als Wawrinka heeft op de US Open die nu aan de gang is de kwartfinales gehaald. De 34-jarige Zwitser deed dit jaar met een wildcard mee in Ahoy, voor de volgende editie is hij nu al zeker van deelname.</p>
