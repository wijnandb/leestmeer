---
layout: post
title: "Spurs-spits Kane is klaar voor rentree in Champions League-finale"
date: Mon, 27 May 2019 19:33:57 +0200
category: sport
externe_link: "https://nos.nl/l/2286579"
feature_image: "https://nos.nl/data/image/2019/05/27/552988/1008x567.jpg"
---

<p>Harry Kane is hersteld van zijn begin april opgelopen enkelblessure. En dus kan de 25-jarige spits van Tottenham Hotspur komende zaterdag aantreden in de Champions League-finale tegen Liverpool en ook daarna op 6 juni met Engeland in de Nations League-eindronde tegen Nederland.</p>
<p>Kane moest voortijdig naar de kant in de eerste kwartfinalewedstrijd in de Champions League tegen Manchester City en kwam sindsdien niet meer in actie. De 37-voudig international kon niet aantreden in de return, miste het competitieslot en zag ook de dubbele confrontatie met Ajax in de halve finales van de Champions League aan zich voorbijgaan.</p>
<p>Lang was ook onduidelijk of hij de apotheose van het Europese clubvoetbal wel zou halen, maar Kane heeft zijn reputatie van snelle hersteller weer eens eer aangedaan. "Ik voel mij goed", verklaarde de makkelijk scorende aanvaller die zich vorige week weer bij de Spurs-selectie aansloot. "Vooralsnog gaat alles goed. Ik ben er klaar voor. Het is nu aan de manager om te beslissen of ik fit genoeg ben om te spelen."</p>
<h2>Slag om de arm</h2>
<p>Dat hij er een paar weken uit is geweest, hoeft een rentree in uitgerekend een topwedstrijd niet in de weg te staan, vindt Kane. "Na mijn vorige blessure in januari kwam ik terug en speelde ik zeven wedstrijden op rij, geloof ik. Dat is ook onderdeel van het herstellen: zorgen dat je op je best bent als je terugkeert. Ik heb het gevoel dat ik klaar ben om op het hoogste niveau te presteren."</p>
<p>Trainer Mauricio Pochettino toonde zich uiteraard verheugd over de terugkeer van zijn sterspeler bij de ploeg, maar hield voor de eindstrijd in Madrid een slag om de arm. "Het is goed nieuws voor Kane, maar we moeten nog even afwachten hoe het de rest van de week met hem gaat."</p>
<p>Kane maakte afgelopen seizoen in de competitie zeventien doelpunten en kwam in de Champions League in acht duels tot vijf treffers, evenveel als Ajax-killer Lucas Moura, die daar echter elf wedstrijden voor nodig had.</p>
