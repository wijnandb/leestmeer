---
layout: post
title: "Definitief: Lozano vertrekt bij PSV voor recordbedrag"
date: Fri, 23 Aug 2019 11:25:00 +0200
categories: 
- sport 
- voetbal 
externe_link: "https://www.telegraaf.nl/sport/1234603362/definitief-lozano-vertrekt-bij-psv-voor-recordbedrag"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f8663038-c58c-11e9-b62f-0217670beecd.jpg"
---

<p class="intro">De transfer van de Mexicaanse aanvaller Hirving Lozano van PSV naar Napoli is afgerond. De Mexicaan heeft de medische keuring doorstaan en staat nu officieel onder contract bij de Italiaanse topclub.</p> <p>PSV doet geen mededelingen over de hoogte van de afkoopsom, maar volgens de Eindhovenaren gaat het om de grootste uitgaande transfer in de historie van de Brabantse club. Naar verluidt gaat het om een bedrag van ruim 40 miljoen euro. Het record bij PSV was in handen van aanvaller Memphis Depay, die vier jaar geleden voor 34 miljoen euro naar Manchester United overstapte.</p><p>De 35-voudige international stond bij PSV nog tot medio 2023 onder contract. Hij verbleef deze week al enige dagen in Napels om zijn overstap af te handelen. De Italiaanse club maakte de contractduur niet bekend.</p><p>Pachuca</p><p>Lozano (24) kwam in de zomer van 2017 uit eigen land over van CF Pachuca. Bij PSV beleefde Lozano twee succesvolle jaren. In totaal kwam de kleine vleugelflitser 79 keer in actie voor PSV, waarin hij 40 keer trefzeker was. In 2018 vierde hij met PSV het landskampioenschap.</p><p>Nu zet hij zijn carrière voort in Napels. Voor Napoli is het overigens ook een recordbedrag. De Italiaanse topclub gaf nooit eerder zoveel geld uit aan een speler.</p><p>Gelukkig</p><p>„Ik vertrek bij PSV als een gelukkig man”, laat Lozano op de website van de Eindhovense club weten. „Ik wil alle fans bedanken voor hun geweldige support in de afgelopen jaren. Het kampioenschap was één van mijn hoogtepunten van mijn carrière. Dat was een ongelooflijk en fantastisch moment. Ik had daarnaast de droom om ooit in de Champions League te spelen. Dat lukte met PSV en dat was echt geweldig.”</p><p>Lozano gaat verder: „De mensen bij de club hebben mij en mijn gezin direct het gevoel gegeven dat ik hier thuis was. Daarvoor wil ik iedereen bedanken.”</p><p>Injectie</p><p>PSV wist zich dit seizoen niet te plaatsen voor het hoofdtoernooi van de Champions League. De Eindhovense club miste daardoor vele miljoenen aan inkomsten. De lucratieve transfer van Lozano kan PSV in financieel opzicht derhalve goed gebruiken.</p><p>Sportief gezien, levert de ploeg van trainer Mark van Bommel door het vertrek van de Mexicaanse dribbelaar veel scorend vermogen in. Met nieuwe spelers tracht PSV de selectie nu kwalitatief op peil te houden. De Griekse spits Kostas Mitroglou werd donderdag al vastgelegd waarna hij meteen debuteerde als invaller in de thuiswedstrijd tegen Apollon Limassol (3-0) in de play-offs voor de Europa League.</p>
