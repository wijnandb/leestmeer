---
layout: post
title: "'Iraanse schepen probeerden Britse olietanker te onderscheppen'"
date: Thu, 11 Jul 2019 06:13:56 +0200
category: nieuws
externe_link: "https://nos.nl/l/2292967"
feature_image: "https://nos.nl/data/image/2019/07/11/562630/1008x567.jpg"
---

<p>Iraanse schepen hebben in de Perzische Golf geprobeerd een Britse olietanker te onderscheppen, voor ze werden verjaagd door een fregat van de Britse marine. Dat zegt het ministerie van Defensie in Londen. Het zou gaan om drie schepen van de Iraanse Revolutionaire Garde. Iran spreekt de beschuldiging tegen.</p>
<p>Londen zegt dat de HMS Montrose, die de tanker begeleidde, tussenbeide kwam en de Iraanse boten sommeerde te vertrekken. Er is geen schot gelost, zegt een regeringswoordvoerder. "Wat de Iraniërs deden is in strijd met het internationale recht." </p>
<p>Volgens de Iraanse minister van Buitenlandse Zaken Zarif klopt er niets van het verhaal en wil het Verenigd Koninkrijk met de beschuldiging alleen maar spanningen veroorzaken.</p>
<p>Het incident deed zich voor in de Perzische Golf toen de olietanker de Straat van Hormuz wilde binnenvaren.</p>
<p>Iran is woedend over de onderschepping onlangs van een tanker die met Iraanse olie onderweg was naar Syrië. Het kondigde toen meteen vergeldingsacties aan. De tanker was, met een omweg via Kaap de Goede Hoop, naar de Middellandse Zee gevaren en werd daar tegengehouden door de Britse marine. Teheran zei toen in een reactie dat de olie in de Grace 1 helemaal niet voor Syrië bestemd was. Waar de tanker dan wél heen voer, zei hij niet.</p>
<p>Tegen zowel Syrië als Iran gelden internationale sancties.</p>
<h2>Nederlands fregat</h2>
<p>Het is al weken onrustig in de Straat van Hormuz. Vorige maand werden er vier olietankers aangevallen. De VS zei toen meteen dat Iran verantwoordelijk was.</p>
<p>Mogelijk stuurt Nederland een fregat als bijdrage aan een internationale zeemacht die de vrije doorvaart in de Straat van Hormuz moet garanderen. Het kabinet is van plan half augustus een beslissing te nemen.</p>
