---
layout: post
title: "Saudische kroonprins neemt verantwoordelijkheid voor moord Khashoggi"
date: Mon, 30 Sep 2019 05:56:48 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/MbVODrlZsxM/2303977"
feature_image: "https://nos.nl/data/image/2019/09/30/581257/1008x567.jpg"
aantal: 381
unieke: 217
bron: "NOS"
---

<p>De Saudische kroonprins Mohammed bin Salman neemt de "volledige verantwoordelijkheid" voor de moord op de Saudische journalist Jamal Khashoggi, maar heeft "absoluut niet" de opdracht gegeven voor de moord. Dat zegt hij in een interview met de Amerikaanse tv-zender CBS.</p>
<p>"Het was een vergissing", zegt hij over de moord, die hij een "gruwelijke misdaad" noemt. Hij neemt de verantwoordelijkheid, omdat de moord is uitgevoerd door mensen die voor de Saudische overheid werken. Een deel van de internationale gemeenschap verdenkt bin Salman ervan dat hij wel degelijk achter de politieke moord zit.</p>
<p>Khashoggi ging op 2 oktober vorig jaar naar het consulaat van Saudi-Arabië in Turkije om documenten op te halen voor zijn huwelijk met zijn Turkse verloofde. De journalist kwam niet meer naar buiten en zijn lichaam is nooit teruggevonden. Elf mensen zijn in staat van beschuldiging gesteld, maar er is tot nu toe niemand veroordeeld.</p>
<p>Mohammed bin Salman deed zijn uitspraken in 60 minutes van CBS News: </p>
<p>De medewerkers van de ambassades rapporteren formeel direct aan de kroonprins, maar volgens Salman werken er 3 miljoen mensen voor de Saudische regering, en leest hij dus niet alles zelf.</p>
<p>De verloofde van Khashoggi, Hatice Cengiz, zei vorige week in een interview met persbureau AP in New York dat de verantwoordelijkheid voor de moord niet alleen ligt bij de speciaal agenten in het consulaat, maar dat zij van de kroonprins wil weten waarom Khashoggi is vermoord, waar zijn lichaam is en wat het motief was voor de moord.</p>
<h2>Escalatie Iran</h2>
<p>In het interview ging het ook over de verwoestende aanvallen op Saudische olie-installaties van twee weken geleden. Mohammed bin Salman roept de internationale gemeenschap op om "stevige actie" te ondernemen tegen Iran. Gebeurt dat niet, dan dreigt een escalatie "die de wereldbelangen bedreigt".</p>
<p>De verantwoordelijkheid voor de aanvallen is opgeëist door Houthi-rebellen in Jemen, maar volgens de VS en ook Saudi-Arabië was Iran erbij betrokken. Teheran spreekt dat tegen. De kwestie heeft geleid tot extra spanningen in het Midden-Oosten.</p>
<p>De aanvallen hebben volgens kroonprins Mohammed niet alleen in Saudi-Arabië het hart van de energie-industrie getroffen, maar in de hele wereld. Bij escalatie van het conflict zullen de olieprijzen tot ongekende hoogte stijgen, zegt hij. Hij geeft naar eigen zeggen de voorkeur aan een politieke boven een militaire oplossing.</p><img src="http://feeds.feedburner.com/~r/nosnieuwskoningshuis/~4/MbVODrlZsxM" height="1" width="1" alt=""/>
