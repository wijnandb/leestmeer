---
layout: post
title: "Opnieuw doden bij aanslag op kerk in Burkina Faso"
date: Sun, 12 May 2019 17:37:58 +0200
category: nieuws
externe_link: "https://nos.nl/l/2284291"
feature_image: "https://nos.nl/data/image/2019/05/12/549456/1008x567.jpg"
---

<p>In Burkina Faso zijn bij een aanslag op een katholieke kerk zeker zes mensen doodgeschoten. Onder hen is de 34-jarige priester. De schutters zouden lid zijn van een jihadistische groepering.</p>
<p>De aanslag was in Dablo, in het noorden van het Afrikaanse land. De daders openden het vuur aan het begin van de mis en staken daarna de kerk in brand, net als een aantal winkels en een café. Daarna plunderden ze het lokale ziekenhuis, zei de burgemeester van Dablo tegen het Franse persbureau AFP.</p>
<h2>Meer aanslagen</h2>
<p>Twee weken geleden was er ook al een aanslag op een kerk in het noorden van Burkina Faso, toen op een protestantse kerk in de plaats Silgadji. Ook daarbij vielen zes doden. Een paar dagen eerder werden in een school in de oostelijke stad Maitaougou zes mensen doodgeschoten, onder wie vijf leerkrachten.</p>
<p>Vanwege de terreurdreiging is in het noorden van Burkina Faso, dat grenst aan het instabiele Mali, sinds december de noodtoestand van kracht. Maar het geweld is sindsdien eerder toe- dan afgenomen. Er zijn meerdere extremistische groeperingen actief, die ook aanslagen in Mali plegen.</p>
<p>Donderdag maakte het Franse leger in Burkina Faso een einde aan de gijzeling van vier buitenlanders. Bij de bevrijdingsactie kwamen twee militairen om het leven. De buitenlanders (twee Fransen, een Amerikaanse en een Zuid-Koreaanse) bleven ongedeerd.</p>
<h2>Gemengde huwelijken</h2>
<p>De meeste inwoners van Burkina Faso zijn moslim, volgens officiële cijfers uit 2005 ruim 60 procent van de bevolking. Bijna een kwart is christelijk. Over het algemeen leven de religieuze groepen in het land vreedzaam samen. Ook gemengde huwelijken komen veel voor.</p>
