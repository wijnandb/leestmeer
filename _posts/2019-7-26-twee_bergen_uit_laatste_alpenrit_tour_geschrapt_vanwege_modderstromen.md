---
layout: post
title: "Twee bergen uit laatste Alpenrit Tour geschrapt vanwege modderstromen"
date: Fri, 26 Jul 2019 21:29:04 +0200
categories: 
- sport 
- wielrennen 
externe_link: "https://nos.nl/l/2295255"
feature_image: "https://nos.nl/data/image/2019/07/26/566445/1008x567.jpg"
---

<p>De laatste bergetappe van de Tour de France wordt zaterdag ingekort vanwege de slechte omstandigheden in de Alpen. In plaats van 130 kilometer is de rit maar 59 kilometer lang.</p>
<p>De etappe gaat nog wel van start in Albertville, maar daarna worden de Cormet de Roselend (eerste categorie) en de Côte de Longefoy (tweede categorie) overgeslagen. De weg in de afdaling van de Roselend is niet begaanbaar door modderstromen.</p>
<p>Vanuit Albertville gaat het peloton direct naar Moûtiers, waarna een paar kilometer later de slotklim naar Val Thorens begint. De rit start pas om 14.30 uur.</p>
<p>De klim van 33,4 kilometer naar het skioord kent een gemiddeld stijgingspercentage van 5,5 en is van de buitencategorie.</p>
<h2>Negentiende etappe ingekort</h2>
<p>Vrijdag gooide het slechte weer al roet in het eten van de Tour. In de afdaling van de voorlaatste klim, de Col de l'Iseran, werd de negentiende gestopt omdat de renners niet veilig verder konden naar finishplaats Tignes.</p>
<p>De organisatie besloot de doorkomsttijden van de renners op de Iseran aan te houden voor het klassement. Daardoor nam Egan Bernal, die aan de leiding ging, de gele trui over van Julian Alaphilippe.</p>
<p>Bekijk in de carrousel de beelden van de ingekorte etappe op vrijdag:</p>
