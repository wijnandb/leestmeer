---
layout: post
title: "Minister wil nadenken over extra 112-provider"
date: Tue, 25 Jun 2019 12:36:29 +0200
category: nieuws
externe_link: "https://nos.nl/l/2290595"
feature_image: "https://nos.nl/data/image/2019/06/24/558996/1008x567.jpg"
---

<p>Minister Grapperhaus gaat bekijken of '112' anders moet worden georganiseerd. Gisteren was er enkele uren een storing bij KPN, waardoor het alarmnummer onbereikbaar was. De back-upsystemen die er zijn voor dit soort situaties, werkten alledrie niet.</p>
<p>D66-Kamerlid Verhoeven zei in het vragenuur in de Tweede Kamer dat je in plaats van één provider met drie back-ups die niet werken, misschien beter drie providers kunt hebben met één back-up die het niet laat afweten. Grapperhaus zei daarop dat er inderdaad over een andere constructie, met meerdere providers, moet worden nagedacht.</p>
<p>De minister van Justitie en Veiligheid wacht eerst op "een grondige analyse" van KPN. Die wil hij binnen twee à drie weken hebben. Hij wil die vervolgens nog eens grondig laten "valideren" door deskundigen.</p>
<h2>'Levenslijn voor mensen in nood'</h2>
<p>KPN betreurt de gang van zaken zeer en heeft aan de minister laten weten dat de "digitale dijkbewaking" van het telefoonverkeer naar de alarmcentrale per direct is verscherpt. In een brief schrijft de top van het telecombedrijf dat 112 "een voor de Nederlandse samenleving vitale dienst is, die altijd bereikbaar moet zijn".</p>
<p>Het bedrijf meldt verder dat het 112-platform zelf gewoon functioneerde. "Het was echter niet bereikbaar. Wij betreuren het incident zeer." Dat zinnetje schoot de Tweede Kamer in het verkeerde keelgat. "Iedereen mag fouten maken", stelde SP-Kamerlid Van Raak. "behalve 112. Dat is de levenslijn voor mensen in nood."</p>
<p>Grapperhaus zei dat direct nadat de storing bekend was geworden het operationeel draaiboek voor 112 in werking trad. Daardoor waren er al snel meer hulpverleners op straat. Veel Kamerleden vonden dat dit voor de buitenwacht niet erg duidelijk was. Ze spraken van "een ongelooflijke knulligheid" en "een rommelige indruk", waarbij sommige mensen vijf NL-alerts "met fouten" kregen en sommige geen enkele.</p>
