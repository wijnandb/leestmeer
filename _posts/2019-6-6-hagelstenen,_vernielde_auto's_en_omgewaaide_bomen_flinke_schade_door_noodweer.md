---
layout: post
title: "Hagelstenen, vernielde auto's en omgewaaide bomen: flinke schade door noodweer"
date: Thu, 06 Jun 2019 13:12:40 +0200
category: nieuws
externe_link: "https://nos.nl/l/2287851"
feature_image: "https://nos.nl/data/image/2019/06/06/554956/1008x567.jpg"
---

<p>Het onstuimige weer van de afgelopen nacht heeft op veel plaatsen in het land tot overlast en schade geleid. Auto's, huizen en woonboten zijn getroffen door omgevallen bomen en op sommige plekken in het land vielen grote hagelstenen.</p>
<p>De zwaarste windstoot van 127 kilometer per uur werd gemeten in Utrecht, zegt Weeronline. Een overzicht van de stormschade op enkele plekken in Nederland.</p>
<h2>Amsterdam flink getroffen</h2>
<p>"Begin van de nacht, rond 00.30 uur, was het ontzettend hard aan het waaien in onze straat. Het leek wel een soort van tyfoon", vertelt Erwin van de Pol uit Amsterdam-Oost. "Plotseling kwam er een boom onze kant op. De boom nam de tramlijn mee, en kwam uiteindelijk op onze auto en die van een andere mevrouw uit onze straat terecht."</p>
<p>De auto van Erwin is volledig vernield. Ook de auto van zijn buurvrouw is total loss. "Het gebeurt vrij vaak in onze straat. Vorig jaar is er ook een auto door een boom getroffen. De buurvrouw is van plan om de gemeente aansprakelijk te stellen."</p>
<p>Ondanks dat Erwin zijn auto kwijt is, is hij positief. "Wij wonen tegenover de ingang van Park Frankendael, met zijn mooie monumentale poort. Het is jammer van mijn auto maar ik had het erger gevonden als de boom op die poort was terechtgekomen."</p>
<p>Voor de bewoners van een woonboot in Amsterdam is het voorlopig niet mogelijk om naar huis te gaan. Daar is door de storm een grote boom op hun huis terechtgekomen.</p>
<p>En ook elders in de regio Amsterdam is op diverse plekken stormschade, bijvoorbeeld aan de Ouderkerkerplas. Daar zijn een aantal bomen omgewaaid. Tony Zaal maakte vanochtend vroeg onderstaande foto toen hij onderweg was naar zijn werk in Amstelveen.</p>
<p>Ellen uit Heiloo zat gisteravond laat televisie te kijken toen het begon te hagelen. "Ik hoorde ineens een hoop kabaal op het dak, waarna ik naar buiten keek. Het was een flinke hagelbui van hooguit 5 à 7 minuten. Ik zag de grote hagelstenen en wilde graag naar buiten om daar een foto van te maken." Dat deed ze "met gevaar voor eigen leven", vertelt ze lachend.</p>
<p>Afgelopen dinsdag was het raak in het zuiden van het land. Zo werd Eindhoven geteisterd door een korte, hevige storm. Langs het Eindhovens Kanaal is de schade nog te zien. "Hier moeten fietsers nog even om een boompje heen rijden", schrijft René van Hoof op Twitter.</p>
<p>In Schoonhoven moest de brandweer uitrukken nadat een melding was binnengekomen van schade op camping Wilgerak. Verschillende tenten waaiden kapot. Twee personen moesten worden nagekeken door ambulancepersoneel.</p>
<p>Door de hevige onweersbuien van de afgelopen twee nachten zijn de toegangswegen van Nationaal Park Veluwezoom geblokkeerd. Daarom is het natuurgebied bij Rheden nu niet toegankelijk voor bezoekers. "Alle wegen en fietspaden zijn op last van de burgemeester tot nader order afgesloten. De gemeente bepaalt of en wanneer de wegen worden vrijgegeven", zegt Natuurmonumenten.</p>
<p>De zware takken die nu op de wegen liggen, moeten eerst worden opgeruimd. Bezoekerscentrum Veluwezoom en bedrijven in de directe omgeving zijn daardoor onbereikbaar. Natuurmonumenten: "Gebruik je gezond verstand en ga voorlopig niet wandelen."</p>
