---
layout: post
title: "Tweede ritzege Ewan in Giro"
date: Wed, 22 May 2019 17:28:18 +0200
categories: 
- sport 
- wielrennen 
externe_link: "https://www.telegraaf.nl/sport/3631132/tweede-ritzege-ewan-in-giro"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/abd0a664-7cac-11e9-a7b6-0255c322e81b.jpg"
---

<p class="intro">Caleb Ewan heeft zijn tweede ritzege in de Ronde van Italië binnen.</p> <p>De Australiër van de Belgische ploeg Lotto-Soudal won de massasprint van de elfde etappe, een vlakke rit over 221 kilometer van Carpi naar Novi Ligure. De Fransman Arnaud Démare (Groupama-FDJ) eindigde als tweede, de Duitser Pascal Ackermann (Bora-hansgrohe) werd derde.</p><p>In het algemeen klassement traden geen wijzigingen op. De Italiaan Valerio Conti (Team Emirates) behield de roze leiderstrui. De Sloveen Primoz Roglic, kopman van de Nederlandse ploeg Jumbo-Visma, volgt op 1.50 minuut achterstand. Bauke Mollema (Trek) is de best geklasseerde Nederlander op de twaalfde plaats. Het peloton trekt donderdag voor het eerst in deze Giro de bergen in.</p><p>Een trio Italianen trok vroeg in de etappe ten aanval. Marco Frapporti, Mirco Maestri en Damiano Cima kregen de ruimte. Hetzelfde drietal was ook al verantwoordelijk voor een vlucht in de vierde etappe én was mee in de groep van acht renners die in de tweede rit op avontuur ging. Met nog 25 kilometer te gaan slokte het peloton de drie vluchters op en bereidden de ploegen zich voor op mogelijk de laatste massaspurt van deze Ronde van Italië. Echte vlakke ritten staan niet meer op het menu.</p><p>Het werd op een lang recht stuk naar de finish in Novi Ligure een sprint uit het boekje, zonder valpartijen of gevaarlijk duw- en trekwerk. Ewan beschikte over de meeste macht in zijn benen, getuige zijn overtuigende zege. Démare kon slechts naar zijn achterwiel kijken. De Fransman, winnaar van de tiende etappe, nam wel de paarse puntentrui over van Ackermann.</p><p>Elia Viviani kwam niet eens op het podium. De Italiaan van Deceuninck - Quick-Step, die vorig jaar vier keer naar de ritwinst spurtte, finishte als vierde en zal deze Giro vrijwel zeker zonder etappezege blijven.</p>
