---
layout: post
title: "Juichende Bol helpt ploeggenoot Madrazo aan fraaie ritzege"
date: Wed, 28 Aug 2019 17:52:19 +0200
categories: 
- sport 
- wielrennen 
externe_link: "https://nos.nl/l/2299339"
feature_image: "https://nos.nl/data/image/2019/08/28/573158/1008x567.jpg"
---

<p>Ángel Madrazo heeft de vijfde etappe van de Vuelta a España op zijn naam geschreven. De Spaanse renner van Burgos kwam na ruim 170 kilometer als eerste boven op de slotklim naar de sterrenwacht van Javalambre.</p>
<p>Na een lange ontsnapping rekende Madrazo in een spannende finale af met zijn medevluchters: ploeggenoot Jetse Bol en de Spanjaard José Herrada (Cofidis). </p>
<p>Bol kwam - juichend voor ploegmaat Madrazo - als tweede over de finish. Daarmee kwam er geen tweede Nederlandse etappezege op rij. Gisteren was Fabio Jakobsen na een massasprint de snelste in de vierde rit.</p>
<h2>López pakt leiderstrui</h2>
<p>Miguel Ángel López (Astana) deed de beste zaken voor het algemeen klassement. De Colombiaan finishte op 47 seconden van de winnaar als vierde en nam de rode leiderstrui over van Nicolas Roche (Sunweb).</p>
<p>Na een vroege vlucht namen Bol, Herrada en Madrazo een maximale voorsprong van bijna elf minuten. Madrazo kon onderweg zijn leidende positie in het bergklassement verstevigen door op de eerste twee beklimmingen als eerste boven te zijn.</p>
<p>Bij de koplopers zat de schrik er twintig kilometer voor het einde even goed in, toen Madrazo op het achterwiel werd aangetikt door zijn eigen ploegleiderswagen. Hij dreigde te vallen en nam bijna Herrada mee. De Spanjaarden bleven met moeite op de fiets.</p>
<h2>Beslissing op de slotklim</h2>
<p>Het peloton wist dat het venijn van deze etappe in de staart zou zitten. De benen werden gespaard voor de laatste berg van de dag: een beklimming van de eerste categorie naar het Observatorio Astrofísico de Javalambre.</p>
<p>Bekijk de spannende laatste kilometer van de vijfde etappe:</p>
<p>Het drietal vluchters begon daardoor met een voorsprong van ongeveer negen minuten aan de slotklim. Dat gat slonk snel, maar de koplopers hielden net genoeg over om met elkaar voor de overwinning te kunnen strijden.</p>
<p>Enkele honderden meters voor het einde reed Madrazo, die eerder al een aantal keer leek te moeten lossen, weg van Bol en Herrada om als eerste over de streep te komen.</p>
<h2>López versnelt</h2>
<p>Achter de vluchters reed López naar de vierde plek. De kopman van Astana zette zijn concurrenten in de laatste kilometers, waarin het peloton volledig uiteenviel, op achterstand.</p>
<p>Twaalf seconden achter de Colombiaan finishten Alejandro Valverde (Movistar) en Primoz Roglic (Jumbo-Visma) als vijfde en zesde.</p>
<p>López heeft in het algemeen klassement nu 14 seconden voorsprong op nummer twee Roglic. Nairo Quintana staat derde, met een achterstand van 23 tellen.</p>
<p>Wilco Kelderman is twee plaatsen gezakt in het algemeen klassement. De Nederlander van Sunweb kwam als twintigste over de finish en staat nu tiende op een kleine twee minuten.</p>
<p>Jetse Bol greep dus net naast zijn eerste zege op WorldTour-niveau, maar binnen zijn bescheiden Spaanse ploeg zal hij met open armen ontvangen worden aan tafel vanavond.</p>
<p>Twee jaar geleden gaf hij - zonder te winnen - de Vuelta ook al kleur door een paar keer in lange ontsnappingen mee te gaan. Een paar keer reed Bol als renner van het Colombiaanse Manzana-Postobon in 2017 in het rood. Virtueel dan.</p>
