---
layout: post
title: "Geweigerde imam eist schadevergoeding van gemeente Arnhem"
date: Thu, 16 May 2019 09:45:44 +0200
category: nieuws
externe_link: "https://nos.nl/l/2284892"
feature_image: "https://nos.nl/data/image/2019/05/16/550321/1008x567.jpg"
---

<p>Imam Youssef Arkhouch eist een schadevergoeding van de gemeente Arnhem, omdat hij niet aan de slag mag als voorganger in een moskee. Hij wordt in verband gebracht met salafisme. Vandaag dient een kort geding van Arkhouch tegen de gemeente.</p>
<p>De imam draaide proef in de Al Fath moskee, maar mocht daar niet blijven. Het moskeebestuur besloot daartoe op aanraden van de Arnhemse burgemeester Marcouch en de gemeente.</p>
<h2>Naam zuiveren</h2>
<p>Burgemeester Marcouch gaf in de gemeenteraad aan dat hij salafisme ziet als gevaarlijk, omdat "salafisten streven naar de heilstaat van het kalifaat en iedereen verketteren die de leer niet onderschrijft".</p>
<p>Arkhouch zelf zegt tegen Omroep Gelderland jongeren te willen deradicaliseren. Volgens de imam en zijn advocaat is er sprake van machtsmisbruik en politieke inmenging met religie door de burgemeester. Hij spreekt van een beroepsverbod en eist een schadevergoeding omdat hij inkomen misloopt. Daarnaast wil de imam dat zijn naam wordt gezuiverd.</p>
<p>'Doorsnee moslim'</p>
<p>De imam zei in een talkshow van Omroep Gelderland zichzelf als "doorsnee moslim" te zien. "Ik ben niet intolerant tegenover andersdenkenden. Ik leef zelf volgens islamitische regels, maar streef niet naar een heilstaat en neem ook afstand van geweld als middel."</p>
<p>De gemeente Arnhem wil niet reageren zolang de zaak onder de rechter is. </p>
