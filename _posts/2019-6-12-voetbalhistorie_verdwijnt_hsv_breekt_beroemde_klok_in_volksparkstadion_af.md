---
layout: post
title: "Voetbalhistorie verdwijnt: HSV breekt beroemde klok in Volksparkstadion af"
date: Wed, 12 Jun 2019 10:13:41 +0200
category: sport
externe_link: "https://nos.nl/l/2288702"
feature_image: "https://nos.nl/data/image/2019/06/12/556275/1008x567.jpg"
---

<p>Een stukje Duitse voetbalgeschiedenis gaat verdwijnen uit het Volksparkstadion in Hamburg: HSV heeft besloten de beroemde klok af te breken waarop decennialang stond aangegeven hoelang de club in de Bundesliga speelde.</p>
<p>HSV was, tot vorig jaar, de enige Duitse club die sinds de oprichting van de Bundesliga in 1963 onafgebroken op het hoogste niveau in Duitsland speelde. Op een groot uurwerk aan de tweede ring werd dat nauwgezet bijgehouden.</p>
<p>Maar daar kwam in 2018 een einde aan. HSV degradeerde en de klok bleef stilstaan op 54 jaar, 261 dagen, 36 minuten en 2 seconden. De legendarische klok, ooit een toonbeeld van Hamburgse trots, werd het mikpunt van spot.</p>
<h2>Eerst aangepast, nu gedemonteerd</h2>
<p>Het HSV-bestuur besloot daarop de klok aan te passen. De tekst "In de Bundesliga sinds" werd veranderd in "Traditieclub sinds" en de klok gaf sindsdien aan hoelang de club al bestaat: ruim 131 jaar.</p>
<p>Afgelopen seizoen slaagde het ambitieuze HSV er niet in om terug te keren in de Bundesliga. En nu moet ook de klok eraan geloven, vertelde HSV-voorzitter Bernd Hoffmann aan Bild Zeitung.</p>
<p>"We willen ons op de toekomst richten en daarbij helpt het niet om steeds maar in de achteruitkijkspiegel te kijken", zei Hoffmann. Volgende maand wordt de beroemde klok gedemonteerd.</p>
