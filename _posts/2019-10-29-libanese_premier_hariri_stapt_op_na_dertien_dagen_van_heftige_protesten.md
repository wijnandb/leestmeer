---
layout: post
title: "Libanese premier Hariri stapt op na dertien dagen van heftige protesten"
date: Tue, 29 Oct 2019 15:15:39 +0100
category: nieuws
externe_link: "https://nos.nl/l/2308169"
feature_image: "https://nos.nl/data/image/2019/10/29/588266/1008x567.jpg"
aantal: 362
unieke: 227
bron: "NOS"
---

<p>De Libanese premier Hariri heeft zijn vertrek aangekondigd. In een televisietoespraak zei hij dat hij zijn ontslag zal aanbieden aan president Aoun. Hij verklaarde dat hij politiek is vastgelopen na dertien dagen van heftige demonstraties tegen de misstanden in zijn land.</p>
<p>"Dertien dagen heeft het Libanese volk gewacht op een politieke oplossing die de economische achteruitgang stopt", zei Hariri. "In deze periode heb ik geprobeerd een uitweg te vinden die recht doet aan de stem van het volk. Het is tijd om de crisis onder ogen te zien."</p>
<p>De veiligheid en waardigheid van Libanon noemde hij belangrijker dan zijn eigen positie. Hij riep alle partijen op de binnenlandse vrede te bewaren.</p>
<p>Er werd al rekening gehouden met Hariri's vertrek. Een week geleden kondigde hij na vier dagen van protesten nog ingrijpende hervormingsmaatregelen aan, zoals de halvering van de ministerssalarissen en een bankenbelasting. Maar de protesten gingen door en demonstranten bleven het vertrek van de regering eisen.</p>
<h2>Hezbollah</h2>
<p>Hariri, een soenniet kondigde zijn afscheid aan nadat een menigte sjiieten van Hezbollah en Amal in het centrum van de hoofdstad Beiroet een tentenkamp van anti-regeringsbetogers hadden aangevallen en in brand gestoken.</p>
<p>Het lukte de ordetroepen niet om de aanvallers tegen te houden: </p>
<p>In het zwart geklede mannen vielen rond het middaguur met stokken en pijpen het kamp aan dat het middelpunt van het verzet vormde tegen de corruptie van de overheid. Ze zongen daarbij strijdliederen waarin ze steun betuigden aan parlementsvoorzitter Nabih Berry van de sjiitische Amalpartij en aan de radicale Hezbollah-leider Nasrallah.</p>
<p>Vorige week verklaarde de invloedrijke Nasrallah dat de straten die door de demonstranten waren geblokkeerd, vrijgemaakt moesten worden. Hij suggereerde daarbij dat de betogers geld krijgen uit het buitenland. Veiligheidstroepen keken aanvankelijk toe hoe de bewoners van de tenten werden aangevallen; later zetten ze traangas in om de menigte te verspreiden.</p>
<h2>Belasting op WhatsApp</h2>
<p>De protesten in Libanon begonnen bijna twee weken geleden, toen de regering aankondigde belasting te gaan heffen op WhatsApp. Mensen van verschillende religieuze en sociale achtergronden gingen daarna spontaan de straat op om het aftreden van de machthebbers te eisen. Wegen in het hele land werden afgezet, scholen en banken zijn al bijna twee weken gesloten.</p>
