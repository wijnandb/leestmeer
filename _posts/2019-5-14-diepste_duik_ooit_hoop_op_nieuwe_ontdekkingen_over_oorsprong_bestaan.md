---
layout: post
title: "Diepste duik ooit: hoop op nieuwe ontdekkingen over oorsprong bestaan"
date: Tue, 14 May 2019 23:09:55 +0200
category: nieuws
externe_link: "https://nos.nl/l/2284666"
feature_image: "https://nos.nl/data/image/2019/05/14/549996/1008x567.jpg"
---

<p>De Amerikaanse miljonair Victor Vescovo maakte begin deze maand een duik van bijna elf kilometer. In zijn onderzeeër dook hij naar de bodem van de Marianentrog in de Stille Oceaan, de diepste plek op aarde en dieper dan de Mount Everest hoog is.</p>
<p>Hij zag er nieuwe diersoorten, maar ook plastic afval in de vorm van snoeppapiertjes en een plastic zak. "Erg teleurstellend om dat te zien tijdens zo'n bijzondere trip", aldus de miljonair.</p>
<h2>In kaart brengen</h2>
<p>Nooit eerder dook een mens zo diep. De duik van Vescovo, die een marine-achtergrond heeft, is onderdeel van een missie om 's werelds diepste plaatsen onder water in kaart te brengen.</p>
<p>Hij daalde af met zijn onderzeeër The Limiting Factor, een duikbootje van 4,6 meter lang en 3,7 meter hoog, waarin maximaal twee mensen passen. De duikboot heeft een romp van titanium die de enorme druk op dergelijke dieptes kan weerstaan.</p>
<p>Volgens expeditieleider Rob McCallum geeft de geslaagde duik vooral hoop. Hoop op nieuwe ontdekkingen over de oorsprong van het bestaan.</p>
<p>In het onderzoek zouden er vier nieuwe soorten vlokreeftjes zijn ontdekt. Uit onderzoek moet nog blijken of de dieren op de zeebodem ook microplastics bevatten.</p>
<p>Het is de derde keer dat een expeditieteam de bodem van de Marianentrog bereikt. De Amerikaanse marine-luitenant Don Walsh en de Zwitserse diepzee-onderzoeker Jacques Piccard deden het voor het eerst in 1960. Meer dan een halve eeuw later, in 2012, daalde 'Titanic'-regisseur James Cameron in de trog af.</p>
<p>Vescovo, die eerder de hoogste bergen op elk continent beklom en naar zowel de Noordpool als de Zuidpool skiede, bereikte op 28 april 10.927 meter diepte - ruim twintig meter dieper dan Cameron - waardoor hij de nieuwe recordhouder is. Hij is ook de eerste mens die meerdere keren in de trog afdaalde.</p>
<p>Naast de Marianentrog dook hij verder al naar de trog van Puerto Rico in de Atlantische Oceaan (8376 meter diep), de Zuid-Sandwichtrog in het zuiden van de Atlantische Oceaan (7433 meter) en de Soendatrog in de Indische Oceaan (7192 meter). In augustus wil de avontuurlijke miljonair afdalen naar de Molloy Deep, het diepste punt van de Arctische Oceaan.</p>
