---
layout: post
title: "Ov-staking:Â dit zijn de gevolgen en de alternatieven"
date: Mon, 27 May 2019 18:51:09 +0200
category: nieuws
externe_link: "https://nos.nl/l/2286572"
feature_image: "https://nos.nl/data/image/2018/04/30/469586/1008x567.jpg"
---

<p>Vandaag wordt er in heel Nederland door nagenoeg al het openbaar vervoer gestaakt. Dit heeft gevolgen voor iedereen die met bus, tram, metro, of trein wil reizen, want vrijwel alle reizigers die daar gebruik van willen maken, moeten op zoek naar een alternatief.</p>
<p>Eerst nog even de reden van de staking: de vakbonden staken omdat ze betere pensioenen willen. Ze eisen dat de AOW-leeftijd wordt bevroren op 66 jaar, dat de pensioenen meestijgen met de inflatie en dat mensen met zware beroepen eerder met pensioen kunnen. "We vinden het vervelend voor reizigers, maar we doen dit ook voor hen. Voor een goed pensioen voor iedereen", laat de FNV weten.</p>
<h2>'Reis niet met de trein'</h2>
<p>De staking leidt er toe dat er bijna geen treinen zullen rijden vandaag. De treinen die wel rijden zullen "zeer beperkt en onvoorspelbaar" zijn, meldt de NS. Daarom wordt geadviseerd om niet de trein te nemen en zelfs niet naar het station te gaan. De NS-app met de reisplanner van de spoorwegen is ook niet up-to-date en ook het treinverkeer van morgen kan nog hinder ondervinden.</p>
<p>Ook in het stads- en streekvervoer zal er gestaakt worden. De gevolgen zijn per regio verschillend. Om actuele informatie te vinden over wat er wel en niet rijdt, kan het best de website van de vervoerder in de gaten gehouden worden. Regionale vervoerders zoals Arriva en Connexxion weten ook pas later wat er wel en niet kan rijden. Werknemers in het openbaar vervoer kunnen namelijk zelf kiezen of ze gaan staken. Hierdoor is nog onduidelijk hoeveel mensen er gaan staken en hoeveel verbindingen uitvallen. Er wordt voor iedere regio geadviseerd om alternatief vervoer te zoeken.</p>
<h2>#ovstaking</h2>
<p>Alternatieven voor het openbaar vervoer zijn er genoeg, maar de auto pakken lijkt het meest populair. Op sociale media worden onder vermelding van verschillende hashtags, zoals #meerijden, #meeliften, #liftaangeboden, #ovstaking, #carpoolen, veel ritjes aangeboden en gezocht.</p>
<p>Voor wie niet per se op zijn werk hoeft te zijn, behoort een dagje thuiswerken misschien tot de mogelijkheden, maar er zijn ook mensen die koste wat het kost naar hun werk of studie moeten. Zo zijn er op verschillende plaatsen eindexamens, en die wil je natuurlijk niet missen. Een enkeling biedt daarom op sociale media zelfs een slaapplaats aan, zodat een student vroeg bij het examen kan zijn.</p>
<p>Op sociale media worden ook verschillende andere alternatieven voor het openbaar vervoer gepromoot. Zo worden er reclames voor taxibedrijven geplaatst en komen ook verschillende autodeeldiensten langs. Er zijn ook tal van initiatieven om mensen op plaats van bestemming te krijgen. Zo bieden Omroep Brabant en Omroep West zelfs aan je op te halen en weg te brengen.</p>
<p>Als je werk niet al te ver weg is, kan je natuurlijk ook nog besluiten de fiets te pakken. Het wordt vandaag helaas alleen niet heel fijn fietsweer.</p>
<p>De staking in het ov en het gebruik van alternatieven hebben ook gevolgen voor de weg. Rijkswaterstaat verwacht dat zowel de ochtend- als de avondspits een stuk drukker is dan normaal, met meer files en langere vertragingen bij ongelukken. Met name rond Schiphol wordt grote drukte verwacht. Hier zullen meer bergers, weginspecteurs en verkeersregelaars ingezet worden.</p>
<h2>Schiphol</h2>
<p>Er zullen wel een aantal treinen naar Schiphol rijden, maar veel minder dan normaal. Vier keer per uur zullen er treinen rijden tussen Schiphol en Amsterdam Centraal, aanzienlijk minder dan normaal. Dat is de uitkomst van het kort geding dat Schiphol had aangespannen. Er zouden veiligheidsproblemen ontstaan als Schiphol niet bereikbaar is met openbaar vervoer en aankomende reizigers daar niet weg kunnen. Het aantal vluchten op Schiphol moet wel beperkt worden.</p>
<p>Volgens luchtvaartmaatschappij KLM zijn vier treinen per uur er niet genoeg om alle reizigers te vervoeren. Daarnaast verwacht KLM-topman Pieter Elbers dat het personeel van de luchtvaartmaatschappij ook last zal krijgen van de staking. Daarom is het omboeken van een vlucht op de stakingsdag gratis bij KLM.</p>
<h2>Ponten</h2>
<p>De grote veerponten op de Wadden en in Zeeland staken niet. Zo zal de verbinding over de Westerschelde (Vlissingen - Breskens) wel op schema lopen. Voor kleinere pontjes over rivieren wisselt het of ze meedoen aan de staking. De meeste zijn eigendom van gemeenten en doen dan niet mee.</p>
<p>Bij de pont tussen IJmuiden en Velsen-Noord wordt wel gestaakt. De gemeente Velsen had een zaak aangespannen, maar verloor die vanochtend. De sluizen bij IJmuiden zijn door de aanleg van een nieuwe sluis afgesloten. De gemeente wilde voorkomen dat voetgangers en fietsers het Noordzeekanaal niet over kunnen.</p>
<h2>IJtunnel</h2>
<p>Ook de metro's in Amsterdam en Rotterdam zullen niet rijden. Dat is met inbegrip van de Noord/Zuidlijn in Amsterdam. Omdat ook de schippers van de ponten over het IJ staken, dreigt Amsterdam-Noord voor fietsers en voetgangers van de rest van de stad afgesloten te worden. Daarom heeft de gemeente de IJtunnel opengesteld voor langzaam rijdend verkeer, zoals fietsers en scooters. Wel betekent dit dat iedereen met de auto om zal moeten rijden via de tunnels van de A10.</p>
<p>Door de staking in het openbaar vervoer en de verwachte drukte op de wegen (en misschien ook wel de fietspaden) zullen alle reizigers wel iets meekrijgen van de staking.</p>
