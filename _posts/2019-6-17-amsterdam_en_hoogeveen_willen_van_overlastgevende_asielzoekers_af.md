---
layout: post
title: "Amsterdam en Hoogeveen willen van overlastgevende asielzoekers af"
date: Mon, 17 Jun 2019 18:46:24 +0200
category: binnenland
externe_link: "http://feeds.nos.nl/~r/nosnieuwsbinnenland/~3/7zFHvPN7gK8/2289450"
feature_image: "https://nos.nl/data/image/2019/06/17/557333/1008x567.jpg"
---

<p>De twee opvanglocaties voor overlastgevende asielzoekers (EBTL's) in Amsterdam en Hoogeveen gaan dicht.</p>
<p>Beide gemeenten sloten in 2017 een contract met het Centraal Orgaan opvang Asielzoekers (COA) waarin werd vastgelegd dat ze twee jaar lang plaats zouden bieden aan maximaal vijftig asielzoekers, die zich meerdere keren schuldig hadden gemaakt aan pesterijen, discriminatie, vernielingen, scheldpartijen of geweld.</p>
<h2>Amsterdam</h2>
<p>De EBTL aan de Transformatorweg in Amsterdam opende in november 2017. Toen is aan de buurt de "harde toezegging" gedaan dat de EBTL na twee jaar dicht zou gaan. Het college van burgemeesters en wethouders wil zich daaraan houden.</p>
<p>Bij het besluit speelt mee dat de stad andere plannen heeft met het complex en dat er voor het toezicht extra politie-inzet nodig was. "We moeten gemiddeld vijf keer per week naar incidenten waar bewoners bij betrokken zijn", zegt een woordvoerder van de politie.</p>
<p>De gemeente vindt het tijd dat andere gemeenten hun verantwoordelijkheid nemen. Het contract met het COA, dat op 31 oktober afloopt, wordt ook daarom niet verlengd.</p>
<p>In navolging van Amsterdam zegt ook Hoogeveen dat het niet verder wil met de EBTL. De omgebouwde voormalige gevangenis is niet geschikt voor voortzetting van de proef, zei burgemeester Loohuis tegen RTV Drenthe.</p>
<p>"We hebben in de praktijk vooral mensen gekregen die geen enkele kans hebben op een permanente verblijfsvergunning", vertelt Loohuis. "Daarvoor is een andere voorziening nodig. Ze moeten opgevangen worden in een omheind terrein. En daar is de staatssecretaris nu mee bezig."</p>
<p>In april werden de gedragsregels in Hoogeveen aangescherpt, omdat er onder meer in het winkelcentrum problemen werden veroorzaakt. Daarna is er nog maar één keer politie-inzet nodig geweest.</p><img src="http://feeds.feedburner.com/~r/nosnieuwsbinnenland/~4/7zFHvPN7gK8" height="1" width="1" alt=""/>
