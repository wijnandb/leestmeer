---
layout: post
title: "Met de wijsheid van Cruijff en een norse blik blijft Koeman de baas bij Oranje"
date: Sun, 02 Jun 2019 19:24:30 +0200
category: sport
externe_link: "https://nos.nl/l/2287348"
feature_image: "https://nos.nl/data/image/2019/06/02/554236/1008x567.jpg"
---

<p>Het Nederlands elftal maakt komende week kans op de tweede prijs in de geschiedenis. In 1988 had Ronald Koeman als speler een belangrijke rol in het behalen van de Europese titel. Nu, aan de vooravond van de Nations League, kan Koeman als coach Oranje aan een tweede trofee helpen.</p>
<p>NOS-verslaggever Jeroen Stekelenburg sprak uitvoerig met de veelgeprezen bondscoach.</p>
<p>Bijvoorbeeld over Virgil van Dijk, ook al zo'n veelgeprezen pion. De verdediger van Liverpool is door Koeman niet voor niets tot aanvoerder van Oranje gemaakt. En met het winnen van de Champions League afgelopen zaterdag zal het vertrouwen van de Oranje-captain enkel maar zijn gegroeid. "Ik heb hem een appje gestuurd met mijn felicitatie. Geweldig voor hem", vertelt een trotse Koeman.</p>
<h2>Les van Cruijff</h2>
<p>Maar ook belangrijke krachten maken weleens een misser. Zo ging Van Dijk in de uitwedstrijd tegen Frankrijk in de Nations League niet vrijuit bij het winnende doelpunt van Olivier Giroud. Het kwam hem op een uitbrander van Koeman te staan.</p>
<p>"Ik denk dat dat het moment was om mijn boosheid te laten zien", zegt Koeman nu daarover. "Ik ben me bewust van het feit dat wanneer je de aanvoerder aanpakt, je iets teweeg kunt brengen in een groep."</p>
<p>Het is de wijsheid van Johan Cruijff, zijn coach begin jaren 90 bij FC Barcelona, waar Koeman nu als coach zijn voordeel mee doet. "Hij zei me dat het makkelijk is om iemand die onderaan in de hiërarchie staat, te bekritiseren. Maar wanneer je als coach een bepalende speler aanpakt, krijg je credits van het hele team."</p>
<p>De uitbrander stond ook symbool voor het vernieuwde Oranje: niet tevreden zijn met het feit dat je goed partij biedt aan de wereldkampioen, maar ontevreden zijn omdat er geen bevredigend resultaat is behaald.</p>
<p>Vanaf het eerste moment dat Koeman aantrad als bondscoach, is Oranje weer getransformeerd in een frivool team dat plezier en ambitie uitstraalt. Het negativisme dat daarvoor rond de selectie hing, lijkt alweer heel lang geleden.</p>
<h2>Verhuizing blijkt succes</h2>
<p>Belangrijk daarbij is geweest dat Koeman het nationale team een nieuw, maar tegelijk vertrouwd onderkomen heeft gegeven. Oranje ging van hotel Huis ter Duin in Noordwijk naar de KNVB-campus in Zeist, met het minder luxe hotel Woudschoten. "Dat het zo goed werkt, had ik eerlijk gezegd ook niet verwacht", erkent Koeman.</p>
<p>Hij licht toe: "In het hedendaagse voetbal krijgen spelers de allerbeste faciliteiten. Ik was best benieuwd hoe zich dat zou ontwikkelen in het nieuwe hotel. Maar het blijkt maar weer dat het heel normale jongens zijn. En dat willen ze ook zijn."</p>
<p>Natuurlijk dragen de resultaten ook bij aan de fijne sfeer rond Oranje. Wie had vooraf gedacht dat Nederland, dat twee eindtoernooien op rij miste, Frankrijk en Duitsland zou aftroeven in de Nations League?</p>
<p>Vooral het duel met Frankrijk in De Kuip sprong eruit. Oranje toonde zich in november veel beter dan de wereldkampioen en won verdiend met 2-0. Koeman: "Ik vind dat we daarin voor onszelf de norm hebben gelegd. Ik gaf ons die wedstrijd echt een 9,5."</p>
<h2>Engeland</h2>
<p>In Portugal speelt Oranje donderdag tegen Engeland voor een plaats in de finale van de Nations League. De eerste wedstrijd onder het bewind van Koeman was ook tegen Engeland. In maart 2018 wonnen de Engelsen met 0-1 in de Johan Cruijff Arena.</p>
<p>Een kleine anderhalf jaar later lijken de papieren anders te liggen. "Ik denk dat wij ons meer verbeterd hebben sinds die wedstrijd dan Engeland. Maar dat wil niet zeggen dat we nu beter zijn. Het zal heel dicht bij elkaar liggen."</p>
<p>Een ander punt dat opvalt aan de periode van Koeman als bondscoach: hij en niemand anders is de baas. En dat straalt hij ook uit. "Ja, oké. Misschien heeft de een daarin meer uitstraling dan de ander."</p>
<p>"Misschien is het mijn voorkomen of mijn norse blik zo af en toe. Ik ben niet zo, maar misschien is die blik wel voldoende, zodat spelers weten dat er ergens een lijn ligt. Blijf je daarvoor, dan heb je geen problemen. Ga je eroverheen, dan heb je een probleem."</p>
<p>Bekijk hieronder het volledige interview met Koeman, waarin hij ook ingaat op de speculaties over interesse van FC Barcelona. </p>
