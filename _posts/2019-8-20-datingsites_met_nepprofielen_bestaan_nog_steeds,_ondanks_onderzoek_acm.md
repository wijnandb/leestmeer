---
layout: post
title: "Datingsites met nepprofielen bestaan nog steeds, ondanks onderzoek ACM"
date: Tue, 20 Aug 2019 18:32:52 +0200
category: tech
externe_link: "https://nos.nl/l/2298302"
feature_image: "https://nos.nl/data/image/2019/08/20/571412/1008x567.jpg"
---

<p>Wie de liefde van zijn leven denkt te vinden op chatsites, moet nog steeds opletten. Ondanks een drie jaar durend onderzoek van de ACM, zijn er nog steeds sites die zich presenteren als legitieme datingsites, maar volstaan met nepprofielen.</p>
<p>Dat terwijl het sturen van berichten naar die profielen veel geld kost: de kosten verschillen per site, maar variëren grofweg tussen 60 cent en 1 euro per bericht.</p>
<p>"Een seksdate vinden was nog nooit zo makkelijk!", is de concrete belofte van de website Sexklik. Andere websites als Perfectmatching en Onlinematches klinken wellicht als websites waar je een relatie kunt vinden, maar dat valt tegen.</p>
<p>Perfectmatches schrijft in zijn voorwaarden dat het 'adult entertainmentdiensten op basis van fictieve content' aanbiedt. En in de kleine lettertjes meldt Sexklik dat de website zich het recht voorbehoudt om "zelf profielen op deze site aan te maken".</p>
<p>Het exacte aantal datingsites met nepprofielen dat nog actief is, is onbekend. Volgens John Meuffels van het keurmerk voor veilige datingsites zijn er in ieder geval nog tientallen actief.</p>
<h2>Soms wel echt</h2>
<p>"Sommige profielen op onze websites zijn wel echt", zegt een medewerker van het bedrijf SRvision, dat achter sites als Flirt-net, Rampeneren en Homodaten zit. "Onder de vrouwen is circa tien procent; bij mannen die op zoek zijn naar mannen, is dat 80 procent."</p>
<p>Wat hem betreft doet het bedrijf dan ook weinig fout. "Bij een loterij kun je miljonair worden, al is die kans heel klein", zegt de medewerker, die niet bij naam wil worden genoemd. "Bij ons kún je ook een date krijgen. In principe zijn we gewoon hetzelfde als een 0906-sekslijn."</p>
<p>Ook het bedrijf achter Perfectmatching beroept zich op de kleine lettertjes. "Er worden ook absoluut geen dates gemaakt, want het is een entertainmentsite", laat een woordvoerder weten. "In onze voorwaarden staat inderdaad te lezen dat het fictief is en er staat ook dat het een entertainmentsite is, dat zijn we ook verplicht te vermelden."</p>
<h2>Gevoelens losgemaakt</h2>
<p>Voor gebruikers is vaak echter helemaal niet duidelijk dat het om nepprofielen gaat. Zo gaf weduwnaar Wijtze Stoops circa 2500 euro uit op Perfectmatching, zonder door te hebben dat hij niet met een echte vrouw aan het praten was.</p>
<p>In werkelijkheid gaat het om medewerkers van de website, die vaak hun best doen om een zo realistisch mogelijk gesprek aan te knopen. "Ben ik naïef als ik stiekem hoop dat ik toch iets van gevoelens bij je heb losgemaakt?", stuurde de 'chatpartner' van Stoops bijvoorbeeld, blijkt uit gesprekken die de NOS heeft ingezien.</p>
<p>"Ze deed zichzelf voor als een vrouw die net was verlaten door haar man", zegt Stoops. "Als iemand die net zijn vrouw had verloren, was ik daar toch wat gevoeliger voor."</p>
<p>Omdat je als gebruiker per bericht betaalt, loont het om gebruikers zo lang mogelijk aan de praat te houden. "Zorg dat de klant altijd een reden heeft om iets terug te sturen", blijkt dan ook uit een interne handleiding voor medewerkers van een bedrijf uit de sector.</p>
<p>Daarbij moeten medewerkers niet al te transparant zijn, blijkt uit de handleiding. Als een gebruiker vraagt of het profiel van zijn chatpartner echt is, moet de medewerker bijvoorbeeld antwoorden: 'Wat denk je zelf?' of 'Ik ben jouw fantasie!'</p>
<h2>Niet voldoende</h2>
<p>Wat de Autoriteit Consument en Markt betreft, is het vermelden van valse profielen in de voorwaarden niet voldoende. Websites moeten duidelijk aangeven wat ze precies aanbieden, laat een woordvoerder weten. Als er deels nepprofielen op een site staan, moet de website dat duidelijk bij het profiel vermelden.</p>
<p>De ACM hoopt dat de afspraken met een grote aanbieder van datingsites met valse profielen ervoor zorgen dat ook andere aanbieders hun leven beteren. Die aanbieder, The Right Link, betaalt tienduizenden chatters hun geld terug.</p>
<p>De beheerder van Flirt-net en Homodaten gaat dat in ieder geval doen, belooft de medewerker. "We gaan straks per profiel aangeven of er sprake is van een fictief profiel. Wij hoorden ook pas vanmorgen dat de ACM dat graag wil. "</p>
<p>De naam van Wijtze Stoops is gefingeerd. Zijn identiteit is bekend bij de redactie.</p>
