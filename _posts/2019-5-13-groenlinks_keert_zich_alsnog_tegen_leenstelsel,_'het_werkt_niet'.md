---
layout: post
title: "GroenLinks keert zich alsnog tegen leenstelsel, 'het werkt niet'"
date: Mon, 13 May 2019 15:33:29 +0200
category: nieuws
externe_link: "https://nos.nl/l/2284436"
feature_image: "https://nos.nl/data/image/2019/05/13/549679/1008x567.jpg"
---

<p>GroenLinks trekt de steun voor het leenstelsel voor studenten in. De partij vindt dat het systeem in de praktijk niet goed werkt. Het leidt volgens GroenLinks tot leenangst en studiestress en verder zou er weinig zijn terechtgekomen van de verhoging van de kwaliteit van het onderwijs.</p>
<p>"Daarom is tijd om te zeggen; dit moet anders, we gaan nadenken over een beter stelsel", schrijft GroenLinks-leider Klaver in een mail waarin hij naar eigen zeggen helderheid wil scheppen over het standpunt van GroenLinks over het leenstelsel. Eergisteren zei GL-Kamerlid Özdil al dat hij ertegen is. Hij is fractiewoordvoerder onderwijs.</p>
<h2>Draagkracht</h2>
<p>In 2015 was GroenLinks, met de VVD, D66 en PvdA, een van de voorstanders van de afschaffing van de basisbeurs. Studenten kregen voortaan geen vast bedrag, maar moesten een lening afsluiten voor hun hele studie. Deze lening moet later naar draagkracht worden terugbetaald. Daarvoor is 35 jaar de tijd. Als het dan nog niet is afgelost, wordt het resterende bedrag kwijtgescholden.</p>
<p>Het vorige kabinet-Rutte beloofde dat het extra geld zou gaan naar beter en toegankelijker onderwijs. "Het kabinet heeft de beloftes niet waargemaakt", constateert Klaver. Het systeem klopt op papier, maar werkt niet in de praktijk, vindt de partij.</p>
<h2>Alternatief</h2>
<p>GroenLinks wil nadenken over een beter stelsel en wil volgende maand een alternatief presenteren. De afgelopen tijd groeide het verzet tegen het leenstelsel, bij studenten en politieke jongerenbewegingen.</p>
<p>Afgelopen zaterdag zei GroenLinks-collega Özdil in een interview met Trouw dat hij het leenstelsel 'asociaal' vindt. Volgens de woordvoerder onderwijs ondermijnt het stelsel alles waar democratie en beschaving voor staan.</p>
<p>Regeringspartijen CDA en de ChristenUnie zijn al jaren tegen het leenstelsel, maar hebben in het regeerakkoord hun steun beloofd aan de voorstanders VVD en D66. Partijleider Segers zei vandaag, na afloop van het coalitieoverleg, dat zijn partij terug wil naar de oude basisbeurs. Hij vindt dat er nu sprake is van een "nieuwe werkelijkheid" nu GroenLinks als "een van de steunpilaren" zijn steun intrekt.</p>
<p>Segers voegde er onmiddellijk toe dat er pas een verandering mogelijk is bij de volgende kabinetsformatie. Ook CDA-leider Buma denkt dat als het CDA bij een volgende formatie aan tafel zit, de afschaffing van het leenstelsel "een serieus thema" zal zijn.</p>
