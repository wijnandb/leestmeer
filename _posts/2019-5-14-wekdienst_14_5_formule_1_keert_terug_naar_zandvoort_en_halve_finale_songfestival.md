---
layout: post
title: "Wekdienst 14_5: Formule 1 keert terug naar Zandvoort en halve finale Songfestival"
date: Tue, 14 May 2019 07:04:35 +0200
category: nieuws
externe_link: "https://nos.nl/l/2284518"
feature_image: "https://nos.nl/data/image/2019/05/14/549793/1008x567.jpg"
---

<p>Goedemorgen! Vandaag wordt officieel bekendgemaakt dat de Formule 1 terugkeert naar Nederland en in Tel Aviv is vanavond de eerste halve finale van het Eurovisie Songfestival.</p>
<p>Vandaag zijn er zonnige perioden. Het blijft droog en de maxima liggen tussen 14 en 16 graden. De wind waait uit het noordoosten en is matig. Na vandaag is er geregeld zon, maar zijn er ook stapelwolken. De temperatuur gaat nog wat verder omhoog. Vrijdag neemt de kans op neerslag toe.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Witte rook uit Zandvoort: de Formule 1 keert volgend jaar mei definitief terug naar de badplaats. Dat wordt vandaag om 11.00 uur bekendgemaakt door de organisatie en sponsoren van de Nederlandse grand prix. De persconferentie is live te volgen via een livestream op nos.nl. In Tel Aviv is vanavond de eerste halve finale van het Eurovisie Songfestival. Duncan Laurence doet daar niet aan mee; hij is pas donderdag aan de beurt. De eerste halve finale is live te zien op NPO 1, vanaf 21.00 uur. De Amerikaanse minister van Buitenlandse Zaken Pompeo ontmoet in Sotsji zijn Russische collega Lavrov en president Poetin. Ze zullen het onder meer hebben over de situatie in Venezuela, Syrië, en Iran. En in Italië wordt de vierde etappe van de Giro gereden. Die gaat van Orbetello naar Frascati en is met 228 kilometer een van de langste etappes van deze edities. De aankomst, die wordt verwacht rond 17.15 uur, is heuvelop. Je volgt de etappe in een liveblog op NOS.nl en in de app. </p>
<h2>Wat heb je gemist?</h2>
<p>De politie heeft enkele tientallen dierenactivisten aangehouden die een varkensboerderij in Boxtel hadden bezet. De activisten zijn aangehouden omdat ze niet wilden vertrekken of zich niet konden legitimeren.</p>
<p>De ontruiming van de stal begon rond 22.00 uur en was tegen het einde van de avond klaar. "De burgemeester van Boxtel vindt het onacceptabel dat mensen binnendringen bij onze inwoners en hun bedrijf bezet houden", schreef de gemeente op Twitter.</p>
<p>Al snel na de bezetting besloten tientallen boeren een tegenreactie te houden. Enkele auto's van de activisten werden in een greppel gekieperd. De ME kwam ter plaatse om ervoor te zorgen dat de situatie niet verder uit de hand liep.</p>
<h2>Ander nieuws uit de nacht:</h2>
<p> Krapte op arbeidsmarkt opnieuw naar hoogtepunt: in het eerste kwartaal van dit jaar stond er een recordaantal van 277.000 vacatures open, vooral bij middelgrote bedrijven. Tegelijkertijd hebben steeds meer mensen een baan: de werkloosheid daalde naar 3,4 procent, de laagste stand sinds de crisis van 2008. Ombudsman: vrouwenopvang kan nog altijd beter: twee jaar geleden concludeerde de Nationale Ombudsman Reinier van Zutphen al dat veel vrouwen de opvang nauwelijks konden vinden. Sindsdien is de situatie verbeterd, maar het kan sneller, vindt hij. Jury wil miljardenschadevergoeding voor kanker door Roundup: een jury in de Amerikaanse staat Californië acht bewezen dat een echtpaar kanker heeft gekregen door het middel. De jury wil daarom dat het Duitse chemiebedrijf Bayer 2 miljard dollar aan schadevergoeding uitkeert. </p>
<h2>En dan nog even dit:</h2>
<p>Het eerste grote debat in aanloop naar de Europese verkiezingen op 23 mei is achter de rug. De Nederlandse lijsttrekkers van twaalf partijen die meedoen aan de Europese Parlementsverkiezingen debatteerden gisteravond in Nieuwsuur met elkaar vanuit Museum Prinsenhof in Delft over de belangrijkste Europese thema's.</p>
<p>Het klimaat, asielbeleid en de rechtsstaat: het kwam allemaal aan bod.</p>
<p>Ook arbeidsmigratie was een van de onderwerpen: </p>
<p>Fijne dag!</p>
