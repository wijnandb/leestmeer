---
layout: post
title: "Vlaams Belang stevent af op grote overwinning bij nationale verkiezingen"
date: Sun, 26 May 2019 19:13:08 +0200
category: buitenland
externe_link: "http://feeds.nos.nl/~r/nosnieuwsbuitenland/~3/GB7ucw01BgA/2286408"
feature_image: "https://nos.nl/data/image/2019/05/26/552725/1008x567.jpg"
---

<p>Het uiterst rechtse Vlaams Belang lijkt de grote winnaar te worden van de Belgische parlementsverkiezingen. Dat blijkt uit een eerste prognose.</p>
<p>Vlaams Belang wordt in Vlaanderen naar verwachting drie keer zo groot en stijgt naar 18 procent. Het zou daarmee de tweede partij zijn. De Vlaams-nationalistische partij N-VA van Bart De Wever krimpt, maar blijft met 25,5 procent de grootste in Vlaanderen. "Een moeilijke verkiezingsuitslag", noemde Bart de Wever het, "waar we niet te snel conclusies uit moeten trekken."</p>
<p>Vijf jaar geleden werd Vlaams Belang nog weggevaagd bij de verkiezingen en behaalde nog geen 6 procent. Sinds de jaren 80 weigeren andere partijen met Vlaams Belang samen te werken. Na de overwinning van vandaag wordt de roep vanuit de partij om het cordon sanitaire te doorbreken luider.</p>
<p>Belgische media spreken van "een nieuwe zwarte zondag". Een verwijzing naar de Belgische verkiezingen van 1991, toen de partij ook plots veel stemmen haalde.</p>
<p>De verwachte winst voor groene partijen valt wat tegen, na de populariteit van de klimaatbeweging in België. Groen zal naar verwachting 10 procent van de stemmen halen. De traditionele partijen SP.A, Open VLD en CD&amp;V leveren alle in.</p>
<p>De prognose voor het federaal parlement ziet er voor de Vlaamse partijen nagenoeg hetzelfde uit.</p>
<h2>Wallonië</h2>
<p>In Wallonië komen de resultaten langzamer binnen. Een eerste exitpoll wijst op verkiezingswinst voor de groene partij Ecolo. De sociaaldemocraten van de PS lijken daar goed stand te houden, net als in Brussel. In beide gewesten is PS op dit moment veruit de grootste partij.</p>
<p>Omdat Vlaanderen uiterst rechts heeft gestemd en in Wallonië de groenen en sociaaldemocraten op een overwinning afstevenen, lijkt het vormen van een coalitie opnieuw een moeilijke klus te worden in België. Na de verkiezingen van juni 2010 duurde de regeringsformatie 541 dagen, de langste formatie aller tijden.</p>
<p>NV-A-partijleider De Wever heeft al uitgesloten met PS en Ecolo te gaan samenwerken.</p>
<p>In België werd vandaag gestemd voor het regionale parlement, het federale parlement en het Europees parlement. Dat betekent dat er naast de 150 leden van het federale parlement en 21 parlementsleden in Brussel, wordt gestemd voor parlementen in Vlaanderen, Wallonië, Brussel en de Duitstalige en Franstalige gemeenschappen. In het land geldt een stemplicht.</p><img src="http://feeds.feedburner.com/~r/nosnieuwsbuitenland/~4/GB7ucw01BgA" height="1" width="1" alt=""/>
