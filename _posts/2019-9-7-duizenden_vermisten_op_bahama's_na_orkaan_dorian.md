---
layout: post
title: "Duizenden vermisten op Bahama's na orkaan Dorian"
date: Sat, 07 Sep 2019 07:30:29 +0200
category: nieuws
externe_link: "https://nos.nl/l/2300687"
feature_image: "https://nos.nl/data/image/2019/09/07/575585/1008x567.jpg"
---

<p>Op de zwaar getroffen eilandengroep de Bahama's wordt de schade door orkaan Dorian steeds duidelijker. Het officiële dodental is gestegen naar 43, maar de verwachting is dat het aantal fors zal oplopen omdat duizenden mensen nog worden vermist.</p>
<p>Eerder zei een overheidsfunctionaris al een "onthutsend" aantal slachtoffers te verwachten. In de ruïnes van woningen en in het water worden nog steeds lichamen gevonden.</p>
<p>Dorian, die toen een orkaan was van categorie 5, ging zondagnacht aan land en het duurde 40 uur voor hij weer verder trok, met een enorme verwoesting tot gevolg. Vooral de noordelijke eilanden zijn zwaar getroffen. Hele huizenblokken zijn weggevaagd en bij mensen die meer geluk hadden waaide alleen het dak eraf.</p>
<p>Op een website waar mensen als vermist kunnen worden opgegeven zijn nu meer dan 6600 vermisten geregistreerd, zegt de oprichter tegen NBC News. "Ik begon de site omdat ik al snel doorhad dat er een centrale plek moest zijn waar mensen konden vragen of iemand wat had gezien van hun geliefden."</p>
<h2>Ooggetuige</h2>
<p>De Nederlandse Gitte Goodrum die al twintig jaar op het zwaar getroffen eiland Grand Bahama woont, zegt dat ze twee angstige dagen achter de rug heeft. Ze woont in een huis van twee verdiepingen en vertelt in een gesprek met het NOS Radio 1 Journaal hoe ze het beleefd heeft. "We waren boven, je hoort het dak kraken, de wind gieren. Je weet niet wat het is. Je kan niet naar buiten kijken en je moet hopen dat het dak erop blijft."</p>
<p>Ook Goodrum verwacht dat het dodental zal stijgen. Ze hoorde donderdag al dat het mortuarium op haar eiland vol was en dat er nog eens tientallen lichamen klaarliggen.</p>
<h2>Vluchten</h2>
<p>Intussen zijn honderden mensen de ravage op de noordelijke Abaco-eilanden per boot en vliegtuig ontvlucht. Bij het eiland Grand Bahama is een cruiseschip aangemeerd, waar ook duizenden mensen voor in de rij staan om het eiland te verlaten.</p>
<p>De Nederlandse Goodrum is blij met de hulp. "Er zijn zoveel mensen die geen huis meer hebben. We hebben alles nodig. Er is geen elektriciteit, geen water." Zelf is ze niet van plan om te vertrekken. "De kinderen moeten terug naar school. Om zomaar weg te gaan, nee, ik denk dat we moeten blijven om te helpen."</p>
