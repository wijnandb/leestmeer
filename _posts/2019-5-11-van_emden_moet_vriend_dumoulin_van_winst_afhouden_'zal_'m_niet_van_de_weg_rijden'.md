---
layout: post
title: "Van Emden moet vriend Dumoulin van winst afhouden: 'Zal 'm niet van de weg rijden'"
date: Sat, 11 May 2019 10:58:10 +0200
categories: 
- sport 
- wielrennen 
externe_link: "https://nos.nl/l/2284083"
feature_image: "https://nos.nl/data/image/2019/05/11/549115/1008x567.jpg"
---

<p>"Winnen met Primoz Roglic, dat is het doel..." Het is een logische uitspraak van teamgenoot Jos van Emden bij de start van de Giro d'Italia in Bologna. De Sloveen geldt als één van de grote favorieten voor de eindzege in Verona.</p>
<p>Om die eindzege te behalen zal Roglic onder andere Tom Dumoulin achter zich moeten houden. En laat dat nou net een goede vriend zijn van Van Emden. Een bijzondere situatie voor de 34-jarige renner van Jumbo-Visma.</p>
<p>"Het is eigenlijk best simpel. Hij rijdt voor een andere ploeg en ik ben loyaal aan mijn ploeg", lacht Van Emden. "Het is een concurrent. Maar als Primoz niet wint, hoop ik wel dat Tom hem wint. Ik zal hem in ieder geval niet van de weg af rijden."</p>
<h2>'Drinken een koffietje'</h2>
<p>Dat Jumbo-Visma en Team Sunweb deze ronde grote concurrenten zijn betekent niet dat beide vrienden elkaar drie weken niet spreken. "We hebben gewoon contact hoor", verzekert Van Emden. "Als het kan maak ik een praatje met hem voor de start of we drinken een koffietje. En na de Giro gaan we daar gewoon mee verder."</p>
