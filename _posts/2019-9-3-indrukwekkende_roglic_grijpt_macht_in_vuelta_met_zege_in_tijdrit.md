---
layout: post
title: "Indrukwekkende Roglic grijpt macht in Vuelta met zege in tijdrit"
date: Tue, 03 Sep 2019 17:56:31 +0200
categories: 
- sport 
- wielrennen 
externe_link: "https://nos.nl/l/2300200"
feature_image: "https://nos.nl/data/image/2019/09/03/574717/1008x567.jpg"
---

<p>Primoz Roglic heeft de macht gegrepen in de Vuelta a España. De Sloveense renner van Jumbo-Visma verpletterde de concurrentie in de tiende etappe, een individuele tijdrit. Hij reed Nairo Quintana uit de rode leiderstrui.</p>
<p>Het parcours nabij het Franse Pau was technisch: 36,2 kilometer draaien en keren en op en af. Bij het eerste tussenpunt was Roglic al veruit de snelste en op de streep waren de verschillen enorm.</p>
<p>Roglic finishte in een tijd van 47.05. De Nieuw-Zeelander Patrick Bevin (47.30) en de Fransman Rémi Cavagna (47.32) bleven nog enigszins in de buurt. Zij reden naar de tweede en derde tijd. </p>
<p>Van het drietal Nairo Quintana, Miguel Ángel López en Alejandro Valverde, de andere overgebleven kandidaten voor de eindzege, hield de laatste als enige de schade binnen de twee minuten.</p>
<p>López werd ingehaald door Roglic, ondanks het feit dat de Spanjaard twee minuten eerder was gestart. Quintana kwam op meer dan drie minuten van Roglic binnen. </p>
<p>Wilco Kelderman was de beste Nederlander. Hij noteerde de 22ste tijd, op 2.38 van Roglic.</p>
<p>Bekijk de reactie van Roglic na zijn overwinning in de tijdrit:</p>
<p>Roglic heeft in het algemeen klassement nu een voorsprong van 1.52 op Valverde. López staat derde, op 2.11.</p>
<p>De achterstand van nummer vier Quintana bedraagt exact drie minuten. Wilco Kelderman is de nummer tien, 6.25 achter Roglic.</p>
