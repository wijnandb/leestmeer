---
layout: post
title: "Wekdienst 13_5: Zweden bekijkt zaak-Assange en debat EU-verkiezingen"
date: Mon, 13 May 2019 06:58:17 +0200
category: nieuws
externe_link: "https://nos.nl/l/2284378"
feature_image: "https://nos.nl/data/image/2019/05/13/549575/1008x567.jpg"
---

<p>Goedemorgen! Vandaag wordt duidelijk welke stappen Zweden zet tegen WikiLeaks-oprichter Julian Assange. En kandidaten voor de Europese verkiezingen debatteren in Nieuwsuur over hun standpunten.</p>
<p>Het is vandaag vrij zonnig en het blijft droog, al kunnen er hier en daar wat stapelwolken voorbijkomen. De temperatuur ligt tussen de 12 en 16 graden. Morgen is het opnieuw zonnig en droog en in de loop van de week gaat de temperatuur geleidelijk verder omhoog.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Het Openbaar Ministerie in Zweden beslist of de zaak tegen WikiLeaks-oprichter Julian Assange heropend wordt. Assange werd in Zweden verdacht van seksueel misbruik, maar de zaak werd twee jaar geleden gesloten. Het is 400 jaar geleden dat raadspensionaris Johan van Oldenbarnevelt werd onthoofd. Dat wordt herdacht met onder meer een kranslegging bij zijn standbeeld aan de Hofvijver in Den Haag en een bijeenkomst in Amersfoort. Nieuwsuur organiseert in Delft een debatavond met de twaalf lijsttrekkers van de partijen die nu in de Tweede Kamer zitten en meedoen aan de verkiezingen voor het Europees Parlement op 23 mei. De uitzending begint om 22.00 uur op NPO 2. En in de Giro d'Italia wordt de derde etappe verreden, van Vinci naar Orbetello. De rit is 220 kilometer lang en is te volgen via een liveblog op NOS.nl en flitsen op NPO Radio 1. </p>
<h2>Wat heb je gemist?</h2>
<p>Medewerkers van een Russische trollenfabriek hebben in de twee dagen na het neerhalen van vlucht MH17 in 2014 in meer dan 65.000 berichten op Twitter Oekra√Øne de schuld gegeven.</p>
<p>Dat schrijft De Groene Amsterdammer na een grondige analyse van 9 miljoen tweets van deze fabriek, het zogenoemde Internet Research Agency in Sint-Petersburg. Eerder werd gedacht dat de Russen zo'n 1400 tweets hadden verstuurd.</p>
<h2>Ander nieuws uit de nacht:</h2>
<p> Twintigers blijven steeds langer thuiswonen, studeren langer en krijgen later een baan of een huis, meldt het CBS. Ook is de leeftijd waarop twintigers samenwonen of kinderen krijgen in tien jaar tijd gestegen. Defensie heeft een pelotonscommandant van de Koninklijke Militaire Academie in Breda geschorst vanwege affaires met vrouwelijke cadetten, meldt De Telegraaf. De man zou vijf relaties tegelijkertijd hebben gehad. De Argentijnse politicus die vorige week werd neergeschoten, is in het ziekenhuis aan zijn verwondingen overleden. Hij en een ambtenaar werden van dichtbij vanuit een geparkeerde auto beschoten. </p>
<h2>En dan nog even dit:</h2>
<p>Een megaglijbaan van 38 meter moest het makkelijker maken om in de Spaanse stad Estepona het hoogteverschil tussen twee straten te overbruggen. Lang kon er niet worden gegleden, want het stalen gevaarte werd een dag na de opening alweer gesloten.</p>
<p>Buurtbewoners noemen de glijbaan levensgevaarlijk. Dit filmpje werd veel gedeeld:</p>
<p>Fijne dag!</p>
