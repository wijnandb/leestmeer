---
layout: post
title: "Verstappen: 'Kon er qua vermogen niet vol voor gaan'"
date: Fri, 30 Aug 2019 18:05:54 +0200
categories: 
- sport 
- autosport 
externe_link: "https://nos.nl/l/2299636"
feature_image: "https://nos.nl/data/image/2019/08/30/573697/1008x567.jpg"
---

<p>"Ik reed met weinig vermogen en dat is natuurlijk niet ideaal." Max Verstappen was vrijdag na de eerste trainingen voor de Grand Prix van België redelijk tevreden.</p>
<p>Dat Ferrari op het circuit van Spa-Francorchamps in de eerste sessies na de zomerstop de show stal, was volgens de Red Bull-coureur niet verrassend. "Het wordt lastig ze op dit circuit te verslaan. Ferrari beschikt over zoveel vermogen."</p>
<p>Verstappen was in de ochtendtraining in België de snelste op de twee Ferrari's na. In de middagsessie had de Nederlander wat problemen. "Over de balans heb ik weinig te klagen", aldus de winnaar van de GP van Oostenrijk en Duitsland.</p>
<h2>Motor en vermogen</h2>
<p>"De wagen ligt goed op de weg, maar we hadden wat problemen met de motor en het vermogen. Ik moest het rustig aan doen. Het is een oudje", daarmee doelend op het feit dat bij de trainingen op vrijdag gereden werd met de oude motor die zaterdag vervangen wordt. Want dan gaat het er tenslotte om. "Wij moeten proberen in de kwalificatie dicht op Mercedes te zitten. Ferrari zal heel hard gaan."</p>
<p>Verstappens nieuwe teamgenoot Alexander Albon sloot in de eerste training kort achter de Nederlander aan. In de tweede sessie koos Red Bull ervoor een andere strategie met Albon te volgen. "Natuurlijk is alles nieuw voor me. Zo'n wisseling is een grote stap", gaf de nieuweling aan.</p>
<p>"Dit waren mijn eerste rondjes, mijn eerste ervaringen. Ik moet elke dag leren. Het doel vandaag was geen grote fouten maken. Het ging niet onaardig", vond Albon.</p>
