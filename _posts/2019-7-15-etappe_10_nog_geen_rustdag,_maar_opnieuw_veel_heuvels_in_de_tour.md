---
layout: post
title: "Etappe 10: nog geen rustdag, maar opnieuw veel heuvels in de Tour"
date: Mon, 15 Jul 2019 06:00:14 +0200
category: sport
externe_link: "https://nos.nl/l/2293536"
feature_image: "https://nos.nl/data/image/2019/07/15/563580/1008x567.jpg"
---

<p>De tweede maandag in de Tour de France is doorgaans een rustdag, maar dit jaar niet. Sterker nog, voordat de benen een dagje kunnen herstellen, wacht de renners de op-één-na langste etappe, een rit van Saint-Flour naar Albi over 217,5 kilometer.</p>
<p>Onderweg moeten er vier hellingen worden beklommen, drie van de derde categorie en een van de vierde categorie. Het profiel toont weinig vlakke stukken en dus hebben de aanvallers opnieuw een kans.</p>
<p>"Als er weer een grote groep wegrijdt, zou het me niet verbazen als de klassementsmannen zeggen: bekijk het maar", zegt radiocommentator Gio Lippens. "De eerste week is heel afmattend geweest en dan is de rustdag ook nog eens een dag later. Je merkt dat er behoorlijk veel vermoeidheid is."</p>
<h2>'Wat ben jij nou aan het doen?'</h2>
<p>"Ik proefde dat ook toen Romain Bardet zondag op de laatste klim probeerde weg te komen. Je zag de mannen van Ineos (de ploeg van Geraint Thomas en Egan Bernal, red.) kijken met een blik van: wat ben jij nou aan het doen? Zij wilden er even geen strijd van maken."</p>
<p>Vorig jaar werd er door de wielerliefhebbers geklaagd over de voorspelbaarheid van de Tour in de eerste week. Maar liefst zes van de eerste negen etappes eindigden in een massasprint. Dit jaar hebben de pure sprinters nog maar drie kansen gehad en zagen drie aanvallers hun dag in de kopgroep beloond worden met de ritzege.</p>
<p>"We hebben een aantrekkelijke, maar daardoor erg zware eerste week gehad", zegt Lippens. "In de etappe naar Épernay, die Julian Alaphilippe won, werd er volle bak gereden. De rit naar La Planche des Belles Filles was ook zwaar en zaterdag, over de zeven heuveltjes, was ook pittig."</p>
<p>Volgens Lippens is het dan ook niet onlogisch dat zondag de ongevaarlijke kopgroep van vijftien renners de ruimte kreeg. "Ik snap goed dat veel renners in het peloton zich een dagje koest wilden houden."</p>
<p>Mocht het peloton de aanvallers vandaag wel terug willen pakken, dan zal dat vooral ingegeven worden door de ploegen met een sprinter.</p>
<p>Jumbo-Visma (voor Dylan Groenewegen), Deceuninck (Elia Viviani), Bora (Peter Sagan) en Lotto-Soudal (Caleb Ewan) hebben er wel veel belang bij dat de kopgroep op tijd wordt ingerekend.</p>
<p>"Groenewegen heeft zondag weinig geleden", zegt Lippens. "Toen het peloton scheurde op de laatste klim kwamen de sprinters in de bus, toen konden ze rustig naar de finish. Het zou een sprint kunnen worden, maar zeker ben ik er niet van."</p>
