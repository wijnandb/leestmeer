---
layout: post
title: "’Chris denkt al mee over revalidatieproces’"
date: Thu, 13 Jun 2019 19:01:00 +0200
categories: 
- sport 
- wielrennen 
externe_link: "https://www.telegraaf.nl/sport/562348180/chris-denkt-al-mee-over-revalidatieproces"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/dc578b9c-8dfd-11e9-a792-02c309bc01c1.jpg"
---

<p class="intro">Chris Froome (34) is succesvol geopereerd in het ziekenhuis in Saint-Étienne. Dat meldt teamarts Richard Usher van wielerploeg Ineos. De viervoudig Tourwinnaar was woensdag tijdens de verkenning van de tijdrit in het Critérium du Dauphiné zwaar ten val gekomen waarbij hij breuken in zijn dijbeen, heup, elleboog en enkele ribben had opgelopen. „De operatie heeft zes uur geduurd en is goed verlopen”, aldus Usher op de website van het team.</p> <p>Froome was aanvankelijk naar het ziekenhuis van Roanne, start- en finishplaats van de vierde etappe, vervoerd waar hij was gestabiliseerd en de diagnose was gesteld. Daarna is hij per helikopter vervoerd naar Saint-Étienne. „Chris is vanochtend bijgekomen op de intensive care. Zowel de specialisten die hem daar begeleiden als de orthopeed die hem heeft geopereerd zijn tevreden over zijn vooruitgang”, aldus Usher, die aangaf dat Froome de komende dagen ter observatie in het ziekenhuis blijft.</p><p>Volgens de teamarts dacht Froome al hardop mee over zijn revalidatie-opties. „Bemoedigend”, noemde Usher dat. Hij kondigde aan dat de ploeg terughoudend zal zijn als het om het naar buiten brengen van de vorderingen van zijn herstel gaat. Froome zal zelf binnen enkele dagen een toelichting naar buiten brengen. Via de ploeg toonde hij zich dankbaar voor de vele ondersteunende reacties.</p><p>Door de afwezigheid van Froome zullen Welshman Geraint Thomas en de Colombiaan Egan Bernal de ploeg aanvoeren in de Tour, die op 6 juli in Brussel van start gaat. De Britse ploeg zelf laat zich daar trouwens nog niet over uit. „We hebben een ploeg met veel sterke renners”, werd teambaas Brailsford in de lokale krant le Dauphiné Libéré geciteerd. „Iedereen kan in topvorm zijn in juli. Zodra we aan de start staan zullen we daarin beslissingen nemen. In juni bepaal je niet je tactiek voor juli.”</p><p>De viervoudig Tour-winnaar heeft een gebroken rechterdijbeen, een gebroken heup, een gebroken elleboog en gebroken ribben. Ook verloor hij zijn bewustzijn na de crash. De 34-jarige Froome mist in ieder geval de Tour de France, die op 6 juli begint. Dit seizoen komt Froome vermoedelijk niet meer in actie. Over de lange termijn is nog weinig te zeggen. „Hij moet zich nu eerst volledig op zijn herstel richten”, verklaart Brailsford.</p><p>„Ik maak me zorgen. Je hebt crashes en slechte crashes. Dit was een hele slechte crash.” De manager van Ineos vertelt verder dat de vrouw van Froome, Michelle inmiddels in het ziekenhuis is. Daar moet Froome nog zeker twee dagen blijven. „Hij is nu geopereerd om de eerste fase van medische behandelingen zo goed mogelijke te laten verlopen. Het is zorgwekkend. Daar bestaat geen twijfel over”, aldus Brailsford.</p><p>Brailsford verklaart over de val Froome: „Hij reed op een stuk weg met aan beide kanten huizen. Hij verklaarde tegen Wout (Poels, red.) dat hij zijn neus ging snuiten. Hij haalde zijn hand van het stuur. Vervolgens greep de wind zijn voorwiel. Hij verloor de controle en botste frontaal tegen de muur van een huis. We moeten kijken wat er precies is gebeurd. Hij reed 54 kilometer per uur toen hij tegen de muur klapte.”</p><p>Een toeschouwer die de Brit te hulp was gesneld, was onder de indruk. „Maar Froome was wel de hele tijd bij bewustzijn”, vertelde hij aan de Franse sportkrant L’Équipe. „Hij vroeg onophoudelijk wat er eigenlijk exact gebeurd was.”</p>
