---
layout: post
title: "FC Utrecht-uitblinker Kerk durft zelfs van Oranje te dromen: 'Waarom niet?'"
date: Sun, 25 Aug 2019 11:01:43 +0200
categories: 
- sport 
- voetbal 
externe_link: "https://nos.nl/l/2298889"
feature_image: "https://nos.nl/data/image/2019/08/25/572376/1008x567.jpg"
---

<p>Een sprintje trekken kan Gyrano Kerk als de beste. Nu hij ook steeds vaker goed uitkomt met zijn stappen, lijkt de vleugelaanvaller de aangewezen persoon om de hoge ambities van FC Utrecht waar te maken.</p>
<p>Kerk heeft veel trainers zien komen en gaan in de Domstad. Een uitgesproken favoriet heeft hij niet. Hij was het ongepolijste talent met bijzondere kwaliteiten, dat zagen ze allemaal wel. Bovendien had hij de gunfactor mee als jeugdproduct van de club. Soms zijn het de details die de hoop op een mooie carrière in leven houden.</p>
<p>"Nee, ik heb er nooit over nagedacht wat ik zou moeten doen als ik geen profvoetballer was geworden", zegt Kerk. Explosief binnen de lijnen, maar rustig daarbuiten. Verlegen bijna, iemand die het liefste de warmte vindt bij zijn hechte familie.</p>
<h2>Carnaval in Helmond</h2>
<p>Vier seizoenen geleden werd Kerk samen met drie andere Utrechters een jaartje uitgeleend aan Helmond Sport, onderin de eerste divisie. Yannick Cortie, Gévero Markiet en Kai Heerings zijn inmiddels niet meer actief als prof. "Het was een leuk jaar. Doordat je al wat mensen kent, heb je sneller aansluiting bij de groep. Ik ben achteraf blij dat ik ook dat heb meegemaakt."</p>
<p>Kerk zag het absoluut niet als laatste kans om zijn profloopbaan te redden, vastberaden als hij is om te slagen in het betaald voetbal. "Echt, ik had elke week zin om te voetballen. Al is mijn mooiste herinnering aan die periode toch het carnaval."</p>
<p>Terug in Utrecht was het Erik ten Hag die hem het vertrouwen schonk en een basisplaats toebedeelde. Nee, hij heeft geen contact gehad met de huidige Ajax-trainer nu zijn ontwikkeling in een stroomversnelling is geraakt. "Ik spreek hem meestal rond de onderlinge wedstrijden even kort."</p>
<p>Want nu zijn rendement omhoog schiet, is hij een van de meest begeerde buitenspelers van Nederland. Er zou interesse zijn uit de Premier League, van het Franse Lille en bij PSV stond hij op een lijstje. "Ik lees de geruchten natuurlijk ook wel, het is altijd goed dat er over je gesproken wordt. Mijn moeder schrikt nog wel eens van de bedragen die daarbij worden genoemd."</p>
<h2>Nieuw contract</h2>
<p>Toch zette Kerk verrassend zijn krabbel onder een nieuwe verbintenis in Utrecht, tot medio 2023. Omdat hij gelooft in het plan dat ze in de Domstad hebben. Aanvoerder Willem Janssen en Sean Klaiber volgden zijn voorbeeld. Verloren zoon Bart Ramselaar keerde terug van PSV.</p>
<p>Een zesde plek is de doelstelling, maar alles op en rond de club straalt uit dat er meer inzit. Kerk voelt geen extra druk, maar liep desondanks met de pest in zijn lijf rond dat hij na een paar sterke optredens zijn stempel niet kon drukken in het uitduel bij het wankelende Feyenoord (1-1). "We zijn nog ongeslagen. Ik ben niet bezig met de ranglijst, maar alles is mogelijk."</p>
<p>Utrecht kan vanmiddag tegen VVV-Venlo de eerste plek in de eredivisie van Willem II overnemen. Een blik op het programma, met ook een interlandbreak op komst, leert dat de FC dan zomaar een tijdje bovenaan kan blijven staan.</p>
<p>Het zou in Utrecht het vuurtje kunnen aanwakkeren om het stadion snel weer voller te krijgen, een ander speerpunt in het beleid van de club. "Dat is natuurlijk hartstikke mooi meegenomen, maar wij als spelers moeten reëel blijven. Ook al ben je tegen die tijd twee of drie wedstrijden verder, we zitten dan nog steeds maar aan het begin van de competitie."</p>
<p>Er is nog een lange weg te gaan en zeker voor Kerk. "Ik moet nog beter worden in de afwerking. Maar het belangrijkste voor mezelf is dat ik veel constanter ga presteren."</p>
<p>Opvallend was zijn rol in Den Haag, drie dagen na de blamage tegen Zrinjski Mostar in de voorronde van de Europa League. Bij een 2-0 achterstand was het Kerk die zich het kwaadst van allemaal maakte en daarna in drie van de vier goals (2-4) een aandeel had.</p>
<p>Die voortrekkersrol hoopt Kerk in de toekomst vaker te vervullen. Niet alleen om met Utrecht stappen te maken, maar ook om zichzelf in de kijker te spelen. Hij wil er niet hardop over praten, maar hij heeft zijn dromen. Zelfs om stiekem naast de onomstreden Memphis Depay eens voor het Nederlands elftal te spelen, waar bondscoach Ronald Koeman nog steeds zoekende is in zijn voorhoede. "Waarom niet?"</p>
<h2>Mooiste jaren</h2>
<p>Hoewel Kerk op jonge leeftijd al meer dan 150 wedstrijden in het betaald voetbal speelde, werd hij nooit geselecteerd voor Jong Oranje. "Jammer, maar aan de andere kant weet ik dus ook niet wat ik gemist heb."</p>
<p>"Tegenwoordig zie je spelers steeds jonger doorbreken", merkt Kerk, die in december 24 wordt. "Voor mij moeten de mooiste jaren hopelijk ook nog komen. Ik ben ook van plan nog heel wat jaartjes te voetballen, hoor."</p>
<p>"Ik ben nog jong. Maar als ik om me heen kijk naar al het talent op de Nederlandse velden, ben ik misschien toch een laatbloeier."</p>
