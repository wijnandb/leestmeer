---
layout: post
title: "Buma nieuwe burgemeester van Leeuwarden"
date: Thu, 16 May 2019 21:32:04 +0200
categories: 
- entertainment 
- opinie 
externe_link: "https://www.telegraaf.nl/nieuws/3601117/buma-nieuwe-burgemeester-van-leeuwarden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7422da32-7830-11e9-8a65-0217670beecd.jpg"
---

<p class="intro">CDA-leider Sybrand Buma wordt de nieuwe burgemeester van Leeuwarden. Dat heeft de gemeente zojuist bekendgemaakt.</p> <p>De keuze komt niet als verrassing. Buma’s naam werd onlangs al als belangrijkste kandidaat geopperd in Den Haag. Voor de functie hadden zich dertien kandidaten gemeld: negen mannen en vier vrouwen. De in het Friese Workum geboren Buma volgt PvdA’er Ferd Crone op, die sinds 2007 burgemeester was. Crone vertrekt naar de Eerste Kamer.</p><p>Buma noemt zijn benoeming ’een grote eer’. Volgens de kersverse burgemeester van Leeuwarden is het niet zo dat hij per se weg wilde uit Den Haag. „Maar om daar burgemeester te worden, moet ik hier wel weg.” De CDA’er vindt dit het juiste moment om weg te gaan. „Waarom? In de wereld waar ik vandaan kom, is burgemeester van Leeuwarden worden het mooiste wat er is.”</p><p>Buma heeft geen zorgen over de coalitie, nu die te maken krijgt met een nieuwe CDA-leider. „We zijn halverwege, aan mij de taak om het goed over te dragen. Deze coalitie heeft een hechtheid dat het door kan gaan.”</p><p>Het is voor het eerst dat een CDA’er het ambt in het rode PvdA-bolwerk vervult. Na de oorlog vervulde Jacob Algera korte tijd als waarnemer de rol. Hij was van de ARP dat later opging in het CDA. Na Algera waren er negen vaste burgemeesters, van wie zeven lid waren van de PvdA. Een was lid van D66 en een van de VVD.</p><p>Crone was de eerste burgemeester sinds John te Loo in de jaren tachtig die meer dan een termijn en zelfs een aanzienlijke tijd - ruim elf jaar - de rol vervulde. Voorgangers Geert Dales (VVD), Margreeth de Boer (PvdA), Loekie van Maaren (PvdA) en Haijo Apotheker (D66) waren maar een paar jaar eerste burger.</p><p>Buma treedt in de voetsporen van zijn vader en grootvader. Die bekleedden allebei verschillende burgemeestersposten in Friesland.</p><p>De vertrouwenscommissie heeft donderdagavond twee kandidaten voorgesteld aan de gemeenteraad. „Dat is verplicht”, zegt voorzitter Eline de Koning na de bekendmaking. Van de twee kandidaten die werden voorgedragen was Buma de eerste keuze van de commissie.</p><p>Dat Buma zich de afgelopen jaren scherp als politicus heeft geprofileerd, is volgens de commissie geen probleem. „Buma komt hier niet als CDA-politicus. Hij komt hier in een andere rol. Hij komt hier als bestuurder van de stad.”</p><p>Zwaargewicht</p><p>Burgemeester Ferd Crone is blij met Buma als opvolger. Volgens Crone is Buma een ’zwaargewicht’ uit Den Haag. „Dat is waar ik het ook altijd vandaan heb moeten halen”, verwijst hij naar het vele lobbyen dat Crone in zijn ruim elf jaar heeft gedaan in de hofstad.</p><p>Voor premier Mark Rutte voelt het vertrek van CDA-fractieleider Sybrand Buma als „een aderlating, want we gaan hem enorm missen als medearchitect en steunpilaar van het kabinet.” Hij heeft begrip voor de keuze van Buma die burgemeester van Leeuwarden wordt.</p><p>Buma begint in augustus 2019 aan zijn nieuwe baan.</p>
