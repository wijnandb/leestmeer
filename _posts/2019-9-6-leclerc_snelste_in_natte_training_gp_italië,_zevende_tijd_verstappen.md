---
layout: post
title: "Leclerc snelste in natte training GP Italië, zevende tijd Verstappen"
date: Fri, 06 Sep 2019 12:49:10 +0200
category: sport
externe_link: "https://nos.nl/l/2300571"
feature_image: "https://nos.nl/data/image/2019/09/06/575348/1008x567.jpg"
---

<p>De eerste training voor de Grand Prix van Italië is vrijdagochtend voor een deel in het water gevallen. Regen zorgde voor natte omstandigheden en wat oponthoud op het circuit van Monza.</p>
<p>Drie keer werd de eerste sessie stilgelegd met een code rood. Diverse coureurs schoven op het natte wegdek van de baan. Uiteindelijk was Charles Leclerc (Ferrari), die afgelopen week op Spa-Francorchamps zijn eerste GP won, met 1.27,905 de snelste toen de baan begon op te drogen.</p>
<p>Leclerc werd gevolgd door de McLaren-coureurs Carlos Sainz (1.28,211) en Lando Norris (1.28,450). Max Verstappen (Red Bull) zette de zevende tijd neer (1.30,100).</p>
<h2>Schuivers</h2>
<p>Kimi Räikkönen (Alfa Romeo) en Sergio Perez (Racing Point) schoven in het eerste deel van de training hard de baan af. Hun bolides werden weggetakeld. Pierre Gasly (Toro Rosso) kwam stil te staan in de eerste chicane, wat de derde code rood opleverde.</p>
<p>Max Verstappen was de eerste die het probeerde op de intermediates. Hij vond de echte regenband niet nodig. De Nederlander klaagde over de hardheid van zijn band. "Daardoor vliegt iedereen eraf", constateerde hij al vroeg in de training.</p>
<p>Het laatste halfuur droogde de baan op en kozen de meeste coureurs er nog voor om met droogweerbanden de baan op te stuiven.</p>
<h2>Mediumband</h2>
<p>Leclerc en teamgenoot Sebastian Vettel namen de mediumband; Lewis Hamilton, Valtteri Bottas, Verstappen, Daniil Kvyat (Toro Rosso), Sainz en Norris lieten de zachte band monteren.</p>
<p>De rondetijden gingen aan het einde van de sessie flink omlaag, met Leclerc als enige onder de 1.28,00.</p>
