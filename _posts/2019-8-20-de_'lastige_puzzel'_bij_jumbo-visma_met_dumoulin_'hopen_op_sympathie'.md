---
layout: post
title: "De 'lastige puzzel' bij Jumbo-Visma met Dumoulin: 'Hopen op sympathie'"
date: Tue, 20 Aug 2019 14:18:49 +0200
categories: 
- sport 
- wielrennen 
externe_link: "https://nos.nl/l/2298269"
feature_image: "https://nos.nl/data/image/2019/08/20/571367/1008x567.jpg"
---

<p>Loyaliteit en sympathie, dat is wat er nodig is om volgend seizoen iedereen bij wielerploeg Jumbo-Visma tevreden te houden. Dat denken NOS-wieleranalisten Gio Lippens, Danny Nelissen en Stef Clement na de overstap van Tom Dumoulin van Team Sunweb naar Jumbo-Visma. Er zijn drie - met Dylan Groenewegen zelfs vier - kapiteins op een schip, constateren ze.</p>
<p>Een lastige puzzel voor volgend seizoen, voorspelt Clement. "Natuurlijk, het is fantastisch om zoveel potentieel in huis te hebben, maar het wordt lastig om de taken en doelen zo te verdelen dat iedereen op een lijn zit. Dat gaat heel veel van het coachingsapparaat vragen."</p>
<p>Na het aantrekken van Dumoulin, die voor drie jaar tekent, heeft Jumbo-Visma volgend jaar drie klassementsrenners die eerder al het podium van een grote ronde haalden: </p>
<p>Volgens Lippens heeft Jumbo-Visma nu meerdere troeven in handen, voor elke grote ronde een kanshebber, en kan het aan risicospreiding gaan doen. "Het is de vraag hoe de ploegleiding de ambities van de verschillende kopmannen gaat kanaliseren. Het komt volgend seizoen aan op loyaliteit en sympathie tussen de staf en de renners onderling", zegt hij.</p>
<h2>Oogsten</h2>
<p>Sympathie en loyaliteit, dat zijn volgens Nelissen inderdaad de sleutels tot succes. "Steven Kruijswijk, Primoz Roglic en Dumoulin moeten het voor elkaar over gaan hebben. Daar geloof ik wel in. Ze hebben alledrie namelijk veel aan de ploegleiding van Jumbo-Visma te danken."</p>
<p>"Zo hield Rabobank (de voorganger van Jumbo-Visma, red.) vertrouwen in Kruijswijk toen hij een beenoperatie moest ondergaan, is Roglic dankzij de ploegleiding zo ver gekomen als hij nu is en dankt Dumoulin zijn eerste profcontract mede aan ploegleider Merijn Zeeman", aldus Nelissen. "Dit is het moment om die 'ingezaaide' sympathie te gaan oogsten."</p>
<p>Lippens denkt dat de drie ook niet zomaar afspraken binnen Jumbo-Visma zullen negeren. "De relatie tussen Roglic, Kruijswijk en Dumoulin onderling zijn een stuk beter dan de verstandhouding bij bijvoorbeeld Movistar met Alejandro Valverde, Nairo Quintana en Mikel Landa de laatste jaren."</p>
<p>Nelissen: "Ik zie inderdaad een gelijke situatie zoals bij Movistar, waar de Spaanse 'koning Valverde' de Colombiaanse 'keizer Quintana', zodra het even kon, een mes in de rug stak en liever voor eigen kansen ging. Dat zal bij Jumbo-Visma niet gebeuren."</p>
<p>Maar hoe moet dat dan volgend jaar in de Tour de France, de ronde die sprinter Dylan Groenewegen naar alle waarschijnlijk ook graag wil rijden en waar hij zal willen gaan voor dagsucces? Volgens Clement zou hij wel eens het kind van de rekening kunnen gaan worden.</p>
<p>"Als je kijkt naar de sponsorbelangen, dan is het vooral en meest interessant om met een Nederlander de Tour te winnen. Die wil je ondersteunen met de beste klimmers en helpers. Numeriek gezien wordt het daarom lastig om ook een sprinttrein voor Groenewegen mee te nemen", aldus de voormalig profwielrenner.</p>
<p>Volgens Lippens valt dat echter wel mee. Hij vraagt zich af of Groenewegen wel een sprinttrein nodig heeft. "Volgens mij heeft hij genoeg aan een knecht zoals Mike Teunissen en een tempobeul als Tony Martin. Die laatste komt ook prima van pas voor de klassementsrenners."</p>
<h2>Tour is het grote doel</h2>
<p>Volgens Nelissen moet Groenewegen zich in zo'n eventuele nieuwe rol gaan schikken. "Je kan ook niet meer knechten voor Groenewegen meenemen als je de Tour wilt winnen", zegt hij. "Wat dat betreft zijn ze bij Jumbo-Visma in een ingewikkelde puzzel terechtgekomen, maar het grote doel is alleen maar duidelijker geworden: met een Nederlander de Tour winnen."</p>
<p>En dus zal Dumoulin als kopman voor de Tour ingezet worden, denkt Lippens. "Met Roglic en Kruijswijk als ideale ondersteuning."</p>
<h2>Voor wat, hoort wat</h2>
<p>Dat ziet Nelissen ook voor zich. "Elke klassementsrenner krijgt volgend seizoen een grote ronde als doel. Daarnaast knechten Dumoulin, Kruijswijk en Roglic elk een grote ronde voor de ander. Voor wat hoort wat."</p>
<p>Lippens denkt zelfs dat de Nederlandse ploeg uiteindelijk met de drie kopmannen de Tour kan rijden. "Dan kan je zelfs in de koers nog beslissen wie de echte kopman is."</p>
