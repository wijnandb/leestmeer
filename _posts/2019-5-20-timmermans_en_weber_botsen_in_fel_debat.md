---
layout: post
title: "Timmermans en Weber botsen in fel debat"
date: Mon, 20 May 2019 23:29:01 +0200
category: nieuws
externe_link: "https://nos.nl/l/2285595"
feature_image: "https://nos.nl/data/image/2019/05/20/551376/1008x567.jpg"
---

<p>Ze zijn de belangrijkste kandidaten voor het voorzitterschap van de Europese Commissie: Europarlementariër Manfred Weber en Frans Timmermans, nu nog vice-voorzitter van de Europese Commissie. Vandaag troffen ze elkaar op de Vrije Universiteit in Amsterdam voor een debat onder leiding van Jeroen Wollaars.</p>
<h2>Steuern, steuern, steuern</h2>
<p>Timmermans en Weber trapten af met een debatronde over het klimaat. Timmermans pleit voor een Europese CO2-heffing: "Je moet daar eerlijk over zijn. Zonder CO2-heffing, halen we die doelen niet. Dat kan innovatie niet alleen doen. Dat is natuurlijk een moeilijk verhaal, maar het is wel het enige eerlijke verhaal om de burgers te confronteren met de consequenties van die héle risicovolle klimaatverandering. In een verpest klimaat zijn helemaal geen banen meer hè?"</p>
<p>"Steuern, steuern, steuern", reageert Weber, ofwel "belastingen, belastingen, belastingen". Weber vindt de CO2-heffing van Timmermans 'typisch linkse politiek in de Europese Unie'.</p>
<p>"We moeten een nieuwe weg inslaan, daarom hamer ik op innovatie. In Frankrijk gingen de Gele Hesjes de straat op omdat ze geen benzine meer konden betalen. Wie op het platteland woont en ver moet rijden, wordt belast. En ik wil niet belasten, maar stimuleren", aldus Weber die zegt zich veel meer op innovatie te willen richten.</p>
<h2>Gegevensuitwisseling</h2>
<p>Uit Europabreed onderzoek blijkt dat islamitisch extremisme burgers veel zorgen baart. Weber ziet terrorisme en extremisme als een grote uitdaging voor Europa. Hij pleit daarom voor automatische gegevensuitwisseling: "Het kan niet zo zijn dat België gegevens heeft die Nederland niet heeft."</p>
<p>Naast de gegevensuitwisseling, pleit Weber ook voor een gezamenlijk rechercheorgaan, een soort Europese FBI.</p>
<p>Timmermans ziet de meerwaarde van een Europese FBI niet, zolang de landen niet weten of de diensten in Europa elkaar onderling kunnen vertrouwen.</p>
<p>"Zonder vertrouwen kunnen we niet meer gaan samenwerken. Daar moeten we aan werken zolang we niet tot een betere gegevensuitwisseling komen, we moeten ervoor zorgen dat dat verbetert. Maar we moeten ook onze rechtsstaat bewaken en voorzichtig zijn met die landen waar we de inlichtingendienst niet van kunnen vertrouwen."</p>
<h2>Vertrouwen en vrouwen</h2>
<p>Wat hebben burgers in Europa aan de Europese Unie? En hoe zijn de kandidaten van plan om het vertrouwen terug te winnen?</p>
<p>Weber: "Mijn eerste taak zou het vormen van een commissie zijn die voor de helft uit vrouwen bestaat", zegt Weber. "Vrouwen moeten meer deelnemen aan het besturen van Europa. Ik vind dat belangrijk en ik zal de regeringsleiders ertoe verplichten om genoeg vrouwen voor te dragen zodat we dat doel bereiken."</p>
<p>Timmermans zegt graag niet alleen iets voor die veertien vrouwen in de Europese Commissie te willen doen, maar ook voor de 250 miljoen vrouwen in Europa. "In stappen, in vijf jaar tijd het verschil in beloning tussen man en vrouw dat nu gemiddeld nog 16 procent is, terugbrengen naar nul. En het verschil in pensioen tussen man en vrouw, gemiddeld veertig procent in Europa, terugbrengen naar nul."</p>
<p>Timmermans noemt dit concrete maatregelen om iets te doen voor vrouwenemancipatie in een tijd waarin "nationalistische identitaire bewegingen juist vrouwenrechten weer willen afpakken." "Vrouwen in Europa moeten opstaan voor hun rechten, anders gaan ze verloren", aldus Timmermans.</p>
<h2>Fonds</h2>
<p>Naast maatregelen voor vrouwenrechten, pleit Timmermans in het debat voor een Europees fonds: "Ik zou graag zien dat alle lidstaten bijdragen aan een fonds waar, als een land in de economische crisis komt en moet saneren en bezuinigen, het aanspraak op kan doen. Zodat je niet de sociaal zwaksten in dat land slachtoffer maakt van die sanering en bezuiniging", aldus Timmermans.</p>
<p>"Alle lidstaten moeten dan aan het fonds bijdragen en daar kan het land dan uit trekken en het terugbetalen als het economisch weer beter gaat"</p>
<p>Weber reageert hier op met: "Als Griekenland met een linkse regering niet voor groei zorgt, dan kan hij Italië, Bulgarije of Nederland niet vragen de werkloosheid te financieren. Daarvoor is eigen verantwoordelijkheid en veranderingszin nodig. Dat zijn stappen richting een transferunie."</p>
<p>Timmermans: "Het is een fonds waar iedereen aan bijdraagt en waar je het later ook weer aan terug moet betalen. Dat is geen transferunie."</p>
<h2>Rechts-extremisme</h2>
<p>Weber zegt dat hij staat voor een hoofdstuk van optimisme. "We laten de crisis achter ons en kijken naar de toekomst. Daar sta ik voor. Daarvoor moeten we eensgezind tegen rechts-extremisten en populisten vechten." </p>
<p>Timmermans is het met dat laatste eens, maar hij heeft wel een oproep voor de christendemocraten in Europa: "Pas op met wie je zaken doet! Als je die kant op gaat, raak je ermee besmet."</p>
<p>Timmermans doelt hiermee op Oostenrijk, waar de christendemocraten in de regering zitten met de rechts-populistische partij FPÖ. Oostenrijk moet vervroegd naar de stembus na het zoveelste schandaal met de rechts-populistische partij FPÖ, </p>
<p>Zie het volledige debat hieronder:</p>
