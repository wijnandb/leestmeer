---
layout: post
title: "Deceuninck-QuickStep neemt veteraan Gilbert niet mee naar Tour"
date: Wed, 26 Jun 2019 10:59:33 +0200
categories: 
- sport 
- wielrennen 
externe_link: "https://nos.nl/l/2290737"
feature_image: "https://nos.nl/data/image/2018/07/25/489165/1008x567.jpg"
---

<p>Philippe Gilbert staat over anderhalve week niet aan de start van de Tour de France. De Belg wordt, uitgerekend met de Grand Départ in Brussel, thuisgelaten door zijn ploeg Deceuninck-QuickStep.</p>
<p>De 36-jarige Gilbert behoort niet tot de achtkoppige selectie van de Belgische wielerploeg, ondanks zijn ruime ervaring (hij reed al negen keer de Tour) en uitstekende vorm (hij won dit jaar Parijs-Roubaix).</p>
<p>Gilbert stapte vorig jaar af, nadat hij in de zestiende etappe spectaculair ten val was gekomen tijdens een afdaling in de Pyreneeën. Hij brak daarbij zijn knieschijf, maar reed de etappe nog wel uit.</p>
<p>"Na mijn crash en vroege exit in de Tour van vorig jaar was ik erg gemotiveerd om dit jaar terug te keren", zei Gilbert tegen Sporza. "Dat ik er niet bij ben, is een complete verrassing en grote ontgoocheling, maar ik kan er niks aan doen. Ik zal ermee moeten leven."</p>
<p>"We hebben zo'n sterke kern dat het moeilijk was om acht renners te kiezen", zegt ploegleider Tom Steels. "Het is jammer dat mensen als Gilbert buiten de boot vallen, maar we zijn ervan overtuigd dat we een uitgebalanceerde ploeg hebben."</p>
<p>De ploeg is gebouwd rondom de Franse rittenkaper Julian Alaphilippe, die vorig jaar twee ritten won en de bolletjestrui veroverde, en de Italiaanse sprinter Elia Viviani. </p>
<p>Voor het klassement mikt de ploeg op Enric Mas, die zijn debuut maakt in de Tour. De 24-jarige Spanjaard verraste vorig jaar met een tweede plaats in de Ronde van Spanje. </p>
