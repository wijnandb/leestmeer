---
layout: post
title: "Kliniek: niet teruggekomen patiënt geen groot risico voor de omgeving"
date: Wed, 05 Jun 2019 14:20:20 +0200
category: binnenland
externe_link: "http://feeds.nos.nl/~r/nosnieuwsbinnenland/~3/ioPWs-XwpB8/2287737"
feature_image: "https://nos.nl/data/image/2019/06/05/554834/1008x567.jpg"
---

<p>De kliniek in Den Dolder waar een patiënt niet van onbegeleid verlof terugkeerde, begrijpt de zorgen, maar de man vormt nu vermoedelijk geen groot risico voor de omgeving. Dat heeft bestuurder Masthoff van de kliniek gezegd in een gesprek op het ministerie van Justitie. Minister Dekker had de top van de kliniek ontboden om opheldering te geven.</p>
<p>Masthoff zei dat voor het verlof altijd een inschatting wordt gemaakt en dat de professionele beoordeling was dat deze patiënt een laag risico vormde: "Als wij dachten dat het een levensgevaarlijke man was, hadden we hem niet op onbegeleid verlof laten gaan."</p>
<p>De politie zegt dat niet uit te sluiten valt dat de man een gevaar kan vormen voor zichzelf en anderen.</p>
<h2>Hij moet wel zo snel mogelijk terug</h2>
<p>De politie is nog naar de man op zoek. "Het is wel belangrijk dat hij zo spoedig mogelijk terugkeert, omdat zijn behandeling moet worden voortgezet. Dat is van belang voor hem en voor zijn omgeving, want patiënten die daar zitten, daar is natuurlijk iets mee", zei Masthoff.</p>
<p>De bestuurder voegde eraan toe dat de kliniek meteen het OM en de politie heeft ingelicht, nadat de man niet was teruggekomen. Maar Masthoff heeft op het ministerie beloofd voortaan eerder ook de gemeente op de hoogte te stellen als in dit soort gevallen mensen niet terugkomen.</p>
<p>De bestuurder karakteriseerde het gesprek als stevig, maar constructief.</p>
<p>Het gerechtshof ontsloeg de man vorig jaar van rechtsvervolging, maar hij werd wel in een kliniek geplaatst. Hij had via internet gemeld dat hij het station in Dordrecht zou opblazen met een atoombom en een paar dagen later viel hij iemand aan.</p>
<p>De patiënt zat in dezelfde kliniek als Michael P., de man die Anne Faber heeft gedood.</p>
<p>Dekker zei voor het gesprek met de kliniek dat de gebeurtenis veel vragen oproept en dat hij die zelf ook heeft.</p><img src="http://feeds.feedburner.com/~r/nosnieuwsbinnenland/~4/ioPWs-XwpB8" height="1" width="1" alt=""/>
