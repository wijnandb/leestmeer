---
layout: post
title: "'Team USA' geeft Oranje vooral complimenten"
date: Sat, 06 Jul 2019 20:59:25 +0200
categories: 
- sport 
- voetbal 
externe_link: "https://nos.nl/l/2292357"
feature_image: "https://nos.nl/data/image/2019/07/06/561663/1008x567.jpg"
---

<p>Team USA is gewaarschuwd. Dat maakten sterspeler Megan Rapinoe en bondscoach Jill Ellis aan de vooravond van de WK-finale tegen Nederland wel duidelijk. "Hun positiespel is goed, met veel beweging en variatie. Ze hebben getalenteerde speelsters en een bondscoach die weet wat ze doet", complimenteerde Ellis Oranje.</p>
<p>"Nederland heeft duels soms makkelijk gewonnen en soms heel moeizaam, maar ze winnen wel steeds. Dat typeert een goede ploeg", vulde Rapinoe zaterdag op de laatste persbijeenkomst aan.</p>
<p>Veterane Rapinoe (34) bleef in de meeslepende halve finale tegen Engeland aan de kant door een hamstringblessure, maar is er zondag ongetwijfeld weer bij. Ze roemde zaterdag de jongere speelsters in de Amerikaanse selectie. "We zijn als team heel close."</p>
<p>De Amerikaanse voetbalsters zijn de torenhoge favoriet voor de WK-finale, zondagmiddag om 17.00 uur in Lyon. In de aanloop naar de eindstrijd maakte de titelverdediger grote indruk, waar Nederland (soms) niet te klagen had over geluk. Team USA wil echter van geen onderschatting weten.</p>
<p>"Je haalt alleen de finale als je van de achterste tot de voorste linie een geweldig team hebt. Nederland weet wat het is om kampioen te worden. Ze zijn de beste ploeg van Europa. Nog beter dan de teams die we al hebben verslagen; Spanje, Frankrijk en Engeland", was Rapinoe lovend over de ploeg van Sarina Wiegman.</p>
<h2>Sterke punten Oranje</h2>
<p>Ellis noemde de sterke punten van Oranje. "Hun positiespel is heel goed, met veel beweging en variatie. Nederlandse voetballers worden vanaf 5 jaar geleerd om in een 4-3-3-systeem te spelen. Dat zit er ingeslepen. In de lucht zijn ze enorm gevaarlijk. We moeten dus niet te veel vrije trappen weggeven."</p>
<p>Ellis gaf aan veel respect te hebben voor Wiegman. "Interessant is dat zij en ik zijn opgeleid door Nico Romeijn, die voor US Soccer werkt. Ze heeft ook in de States gespeeld. Ze heeft een goede ploeg neergezet. Ik heb diep respect voor haar."</p>
