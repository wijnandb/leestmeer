---
layout: post
title: "Ziyech aan de basis van gelukkige zege Marokko tijdens Afrika Cup"
date: Sun, 23 Jun 2019 18:37:41 +0200
categories: 
- sport 
- voetbal 
externe_link: "https://nos.nl/l/2290342"
feature_image: "https://nos.nl/data/image/2019/06/23/558708/1008x567.jpg"
---

<p>Marokko heeft op de valreep drie punten gepakt tegen Namibië. In de laatste minuut werkte Itamunua Keimuine een vrije trap van Hakim Ziyech in zijn eigen goal (1-0).</p>
<p>Zo begint het elftal van bondscoach Hervé Renard, na een dramatisch verlopen voorbereiding, de Afrika Cup toch met een overwinning. Maar overtuigend was het allerminst wat de 'Atlasleeuwen' in Caïro lieten zien.</p>
<p>Bij Marokko moesten de in Nederland geboren Hakim Ziyech, Nordin Amrabat en Mbark Boussoufa voor de nodige creativiteit zorgen. Karim El Ahmadi, die na dit toernooi afscheid neemt als international, viel in. Noussair Mazraoui en Oussama Idrissi bleven op de bank.</p>
<p>Om kans te maken op de volgende ronde, moest in de op papier zware poule met Zuid-Afrika en Ivoorkust in elk geval gewonnen worden van het bescheiden Namibië, 113de op de FIFA-ranking. Maar dat bleek een taaie opponent voor een ploeg die zoekende is.</p>
<p>Uiteindelijk was het toch een momentje van Ajacied Ziyech dat de wedstrijd besliste. Zijn scherp aangesneden vrije trap werd door Keimuine het doel in gewerkt voordat de inlopende Romain Saiss gevaarlijk kon worden.</p>
<p>Maandag treffen Zuid-Afrika en Ivoorkust elkaar in groep D. </p>
