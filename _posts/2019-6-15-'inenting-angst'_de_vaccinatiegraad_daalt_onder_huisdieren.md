---
layout: post
title: "'Inenting-angst': de vaccinatiegraad daalt onder huisdieren"
date: Sat, 15 Jun 2019 18:01:35 +0200
category: nieuws
externe_link: "https://nos.nl/l/2289201"
feature_image: "https://nos.nl/data/image/2019/06/15/556989/1008x567.jpg"
---

<p>Over het weigeren van vaccinaties is de afgelopen tijd al veel geschreven. Maar ook het aantal inentingen bij huisdieren neemt de afgelopen jaren af. Dat ziet Herman Egberink, hoogleraar infectieziekten aan de faculteit diergeneeskunde in Utrecht. Egberink: "We zien ook ziektes bij honden terugkomen die we lang niet gezien hebben in Nederland. Het zijn nu nog incidentele gevallen, maar als de beschermingsgraad terugloopt, is het risico groot dat het er meer worden."</p>
<h2>Verhalen op websites</h2>
<p>Het inenten van huisdieren is in Nederland niet verplicht. Wel is er een aantal inentingen dat wordt aangeraden om jaarlijks of driejaarlijks toe te dienen. Daar sturen dierenartsen herinneringen voor. De vaccinatiegraad in Nederland is namelijk al vrij laag: zo'n zestig procent van de honden wordt voldoende ingeënt, tegenover twintig tot vijfentwintig procent van de katten.</p>
<p>Joyce Hofman is dierenarts in Amsterdam en ziet het steeds vaker dat mensen niet komen opdagen, of met verhalen komen waarom ze geen vaccin willen: "Steeds meer mensen zijn bang, omdat ze op Facebook lezen dat vaccins gevaarlijk kunnen zijn. Dat vind ik verontrustend."</p>
<p>Eén van die mensen is Henneke, eigenaar van een rottweiler. Zij baseert haar ideeën over de schadelijkheid van vaccinaties op verhalen op Amerikaanse websites. Henneke: "Ik maak me heel erg ongerust. Ik heb het idee dat er een overload aan giftige ellende over die dieren wordt uitgestort." Ze is bang dat veel erfelijke afwijkingen eruit voortkomen: "Ik denk dat de natuurlijke aanpak het beste is. Mensen hebben te veel geprobeerd de natuur na te maken en dat is mislukt in heel veel gevallen."</p>
<h2>Titeren</h2>
<p>Niet alleen huisdiereigenaren komen via Facebook of internet aan deze informatie. Hofman en Egberink horen ook vaak verhalen van fokkers die hun pups alleen meegeven aan mensen die beloven bepaalde vaccins niet toe te laten dienen, of verplichten om te 'titeren'. Bij titeren wordt naar de bloedwaardes gekeken en kan bepaald worden of er genoeg antistoffen zijn voor bepaalde ziektes. Pas als er niet genoeg zijn, hoef je dan een nieuwe inenting te halen. Op die manier kan het dus dat je minder hoeft in te enten. </p>
<p>Hofman: "Mensen komen in de praktijk met een contract van de fokker, waarin staat dat de puppy niet gevaccineerd mag worden." Verontrustend, vindt Hofman, want fokkers hebben geen medische achtergrond en baseren zich volgens haar niet altijd op de juiste informatie.</p>
<p>Volgens Egberink is er op titeren niets tegen, als het goed gebeurt. Maar: honden moeten ook al wel als puppy's volgens het normale schema zijn gevaccineerd. Het probleem is daarnaast dat er niet voor alle aangeraden inentingen getiterd kan worden. Het zogenaamde L4-vaccin moet jaarlijks worden toegediend en kan niet gecontroleerd worden door een titerbepaling.</p>
<h2>Pertinent onjuist</h2>
<p>Juist omtrent het L4-vaccin bestaat veel angst onder huisdiereigenaren, merkt Egberink. Dit komt volgens hem omdat er in Engelse media in 2016 bericht werd over honderden honden die overleden zouden zijn na toedienen van dit vaccin. Deze berichtgeving is pertinent onjuist gebleken, maar je ziet dat de informatie nog steeds opduikt in Facebookgroepen.</p>
<p>Met die verhalen komen mensen aan bij dierenartsenpraktijken als die van Joyce Hofman. "Wat ik vooral verontrustend vind is de angst en misinformatie op internetfora, maar ik merk ook dat mensen in het park horen dat vaccineren heel gevaarlijk is, dat er bijwerkingen zijn. Zelfs dat veel honden doodgaan door vaccinatie. Dat heb ik nog nooit gezien en we vaccineren hier een heleboel dieren. Ik denk dat het verstandig is eerst bij de dierenarts informatie in te winnen en niet bij een Facebookgroep, de dierenwinkel of in het park."</p>
