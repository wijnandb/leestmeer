---
layout: post
title: "KNVB komt Europese deelnemers tegemoet; Ajax-Fortuna Sittard al verplaatst"
date: Wed, 19 Jun 2019 16:19:34 +0200
category: sport
externe_link: "https://nos.nl/l/2289721"
feature_image: "https://nos.nl/data/image/2019/06/19/557692/1008x567.jpg"
---

<p>Enkele duels van de vierde speelronde in de eredivisie worden wellicht een maand later gespeeld. Ajax maakt sowieso al gebruik van de mogelijkheid die door de KNVB geboden wordt aan clubs die Europees voetbal spelen.</p>
<p>Omdat eind augustus de laatste voorronden worden afgewerkt in de Champions League en de Europa League, hebben deelnemende clubs de optie om het weekend van 24 en 25 augustus vrij te nemen. Ze halen dat duel dan op woensdag 25 september in.</p>
<p>Vooralsnog weet alleen Ajax zeker dat het in die periode Europees in actie komt. De Amsterdammers kiezen ervoor om Fortuna Sittard een maand later te ontvangen.</p>
<p>PSV, Feyenoord, AZ en FC Utrecht spelen mogelijk ook nog Europese duels. Mocht PSV in de play-offs voor de Europa League belanden, dan spelen de Eindhovenaren het thuisduel met FC Groningen sowieso op zondag 25 augustus. Dit duel staat nu nog gepland op zaterdag 24 augustus.</p>
<p>Het nieuwe seizoen in de eredivisie begint op vrijdag 2 augustus met een wedstrijd tussen PEC Zwolle en Willem II.</p>
