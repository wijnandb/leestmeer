---
layout: post
title: "Bertens knokt zich naar finale WTA Elite Trophy"
date: Sat, 26 Oct 2019 11:42:46 +0200
categories: 
- sport 
- tennis 
externe_link: "https://www.telegraaf.nl/sport/812674481/bertens-knokt-zich-naar-finale-wta-elite-trophy"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/79ec693e-f7ff-11e9-88fb-0217670beecd.jpg"
aantal: 398
unieke: 238
bron: "De Telegraaf"
---

<p class="intro">Kiki Bertens heeft zich op bewonderenswaardige wijze geplaatst voor de finale van de WTA Elite Trophy in Zhuhai.</p> <p>De 27-jarige Nederlandse rekende in drie sets af met Saisai Zheng (2-6, 6-3 en 6-4) en treft zondag in de eindstrijd Aryna Sabalenka uit Wit-Rusland, die de Tsjechische Karolina Muchova klopte. Bertens reist na haar finale direct door naar het nabij gelegen Shenzhen. Bij de WTA Finals, het eindejaarstoernooi waar de top-8 aantreedt, is ze eerste reserve. Zheng mocht met een wildcard in Zhuhai meetennissen.</p><p>Knappe comeback</p><p>Bij een set en een break achterstand leek het duel tegen Zheng als een nachtkaars uit te gaan voor Bertens, maar zoals wel vaker de afgelopen weken richtte ze zich toch weer op. De geboren Wateringse verloor nog maar een game in de tweede set en brak haar opponente direct in het derde bedrijf. De derde set begon pas nadat Zheng ruim acht minuten van de baan was verdwenen. Bij een 5-2 stand in de eerste set onderging de Chinese al een blessurebehandeling aan haar bovenbeen.</p><p>Bertens nam in de beslissende set snel een 4-1 voorsprong, maar het duel rustig uitspelen zat er vervolgens niet in voor de beste Nederlandse tennisster. Zheng brak na een monstergame terug naar 4-4. Bertens liet zich niet gek maken en plaatste een game later zelf weer een break. Op haar tweede wedstrijdpunt maakte de enorm vermoeide Bertens het na 2,5 uur af.</p><p>Winst aan het net gepakt</p><p>Ze erkende na de partij ook dat haar lichaam begint te protesteren. „Maar ik ga me nu zo goed mogelijk voorbereiden op de wedstrijd van morgen. Ik ben bijzonder blij met het bereiken van de finale.” Ze had haar spelstijl na de povere eerste set enigszins aangepast. „Ik kwam vaker naar het net, daardoor ging het beter”, keek ze terug. Na het verspelen van een dubbele break voorsprong in de derde set, werden de games steeds langer en slopender. Bertens haalde het uiteindelijk net.</p><p>Bertens speelt in Zhuhai zeker niet haar beste tennis van 2019, maar maakt wel steeds een vastberaden indruk op de baan. Eerder deze week won de nummer tien van de wereld al in straight sets van Dayana Yastremska en Donna Vekic. Ze kan zondag haar tiende toernooizege uit haar loopbaan bijschrijven en de derde van 2019. Eerder dit jaar toonde ze zich de beste in Sint-Petersburg en Madrid. Bertens verloor in 2019 ook nog de finales in Palermo en in Rosmalen.</p>
