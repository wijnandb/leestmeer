---
layout: post
title: "Sport Kort: Drukke periode voor Schippers, Ruiter weg bij Sunderland"
date: Tue, 11 Jun 2019 18:29:00 +0200
categories: 
- entertainment 
- opinie 
externe_link: "https://www.telegraaf.nl/sport/472187765/sport-kort-drukke-periode-voor-schippers-ruiter-weg-bij-sunderland"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/285b1d0e-8c66-11e9-a042-02d1dbdc35d1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>18.26 uur: Dafne Schippers komt zondag in actie bij de Diamond League-wedstrijd in Rabat op de 100 meter. Donderdag loopt de 26-jarige Utrechtse in Oslo, ook in het kader van de Diamond League, de 200 meter. Schippers snelde afgelopen zondag met een snelle 11,06 (WK-limiet) naar de overwinning op de 100 meter bij de FBK Games in Hengelo. Ze stelde daarmee al haar ticket voor de Olympische Spelen van 2020 in Tokio veilig. Aanvankelijk was het de bedoeling dat ze pas in juli Diamond League-wedstrijden zou gaan lopen. Vorige maand deed ze echter al mee in Stockholm en nu heeft ze Rabat aan haar kalender toegevoegd. Eerder was al bekend dat ze in Oslo in actie zou komen. In de aanloop naar de WK van later dit jaar in Doha komt Schippers ook nog in actie bij de Diamond League-wedstrijden volgende maand in Lausanne (100 meter), Monaco (200 meter) en Londen (100 meter).</p><p>18.05 uur: De als eerste geplaatste Kiki Bertens krijgt de komende dagen op het grastoernooi van Rosmalen niet te maken met de nummer 2 en 3 van de plaatsingslijst. Aryna Sabalenka uit Wit-Rusland en Elise Mertens uit België verloren beiden hun eerste partij op het Autotron. Sabalenka, de nummer 10 van de wereld, liet zich in drie sets verrassen door de Australische wildcardspeelster Destanee Aiava. Het werd 7-6(3), 1-6, 6-4 voor de nummer 214 van de wereld. Mertens, de mondiale 21, moest met 6-4 6-2 haar meerdere erkennen in de Russin Ekaterina Alexandrova. Het vrouwentoernooi raakte ook titelhoudster Aleksandra Krunic kwijt. De Servische verloor in een herhaling van de finale van vorig jaar van de Belgische Kirsten Flipkens: 6-3, 3-6, 6-1.</p><p>17.25 uur: Marianne Vos heeft de tweede etappe van de Energy Women's Tour gewonnen. Het was een rit over 62 kilometer met start en finish op het wielerpark van het Britse Gravesend. Vos, die rijdt voor CCC-Liv, hield de Britse Lizzy Deignan-Armitstead en de Australische Sarah Roy achter zich. Voor Vos betekende de sprintzege haar vierde overwinning van het seizoen. De 32-jarige Brabantse nam meteen ook de leiderstrui over van de Belgische Jolien D'hoore</p><p>17.24 uur: FC Emmen heeft de Duitse doelman Matthias Hamrol gecontracteerd. De 25-jarige Hamrol keepte afgelopen seizoen in Polen bij Korona Kielce. De doelman tekent een contract voor twee jaar met optie voor nog een seizoen, meldt Emmen. „De eerste training staat al in mijn agenda”, zegt Hamrol. „Ik hoop de rest van de selectie snel te ontmoeten.” Hamrol stond 27 keer onder de lat bij de club die uitkomt op het hoogste Poolse niveau. Daarvoor keepte hij in Duitsland bij onder meer VfL Wolfsbrug en RB Leipzig. De Duitse doelman is opgeleid bij Borussia Mönchengladbach.</p><p>16.42 uur: Robbin Ruiter mag transfervrij vertrekken bij Sunderland AFC. De oud-doelman van FC Utrecht vertrok in 2017 naar het Engelse Sunderland, waar hij de degradatie van de club van het tweede naar het derde niveau meemaakte. Ruiter kon bij The Black Cats geen vaste basisplaats veroveren.</p><p>16.30 uur: Sparta Rotterdam heeft Laros Duarte overgenomen van PSV. De 22-jarige middenvelder speelde in het tweede deel van het afgelopen seizoen al op huurbasis voor de Kasteelclub, waar hij de volledige jeugdopleiding doorliep. Duarte keert nu definitief terug bij Sparta. Na afronding van de laatste formaliteiten zet hij zijn handtekening onder een 3-jarige verbintenis.</p><p>15.27 uur: Turnster Céline van Gerner moet deelname aan de Europese Spelen in Minsk noodgedwongen uit haar hoofd zetten. De Emmeloordse is nog niet voldoende hersteld van een enkelblessure. Bondscoach Gerben Wiersma heeft Laura de Witt aangewezen als vervangster. Van Gerner (24) onderging eind vorig jaar een operatie aan haar achillespees. Het herstel daarvan duurt langer dan verwacht. „Met mijn enkel gaat het de goede kant op, maar ik ben fysiek nog niet voldoende hersteld. Ik heb met mezelf afgesproken dat mijn gezondheid voorop staat en ik wil daarom ook niets overhaasten”, aldus de turnster.</p><p>14.42 uur: De Europese kampioenschappen wielrennen op de weg worden volgend jaar gehouden in het Italiaanse Trento. Daar wordt vanaf vanaf woensdag 9 september gestreden om dertien titels in de elite-, onder 23- en juniorencategorieën voor mannen en vrouwen. Dit jaar is Alkmaar plaats van handeling. Trento ligt in de regio Trentino - Süd-Tirol en is een locatie die het wielerpeloton lastige parcoursen biedt. Voor de mannenkoers is een route van 70 kilometer uitgestippeld met tal van hellingen, waarna op een lokaal circuit zeven ronden van 15 kilometer moeten worden afgewerkt met telkens de beklimming van de Povo. De titelstrijd in Alkmaar vindt komende zomer plaats van 7 tot en met 11 augustus.</p><p>13.51 uur: Lerin Duarte vervolgt zijn voetballoopbaan in Griekenland. De 28-jarige middenvelder verlaat transfervrij Heracles Almelo en heeft zijn handtekening gezet onder een driejarig contract bij Aris Thessaloniki. Duarte speelde twee periodes voor Heracles. Van 2011 tot en met 2013 was hij vaak uitblinker en verdiende hij een contract bij Ajax. Bij de Amsterdamse club brak hij niet echt door en na korte verhuurperiodes aan sc Heerenveen en NAC Breda keerde Duarte in 2016 terug in Almelo. Onder coach Frank Wormuth was hij een vaste waarde; in totaal speelde Duarte 143 officiële wedstrijden voor Heracles Almelo, scoorde daarin negentien keer en gaf veertien assists. Aris Thessaloniki eindigde afgelopen seizoen als vijfde in de Griekse Super League. De drievoudig landskampioen heeft zich daarmee geplaatst voor de Europa League.</p><p>12.40 uur: NOC*NSF gelooft in de toekomst van de Europese Spelen. Dat zegt Gerard Dielessen, directeur van de sportkoepel, aan de vooravond van de tweede editie van het evenement in Minsk. „Wij pakken het serieus aan en dat geldt ook voor vrijwel alle andere landen. Het evenement heeft zonder meer potentie. Maar geef het wel even de tijd om te groeien.”</p><p>10.44 uur: De Portugees Paulo Fonseca is de nieuwe trainer van AS Roma. Hij is de opvolger van de Italiaan Claudio Ranieri, die vanaf maart tevergeefs probeerde met de Romeinse club deelname aan de Champions League af te dwingen. De club met onder anderen Justin Kluivert en Rick Karsdorp eindigde als zesde.</p><p>08.00 uur: Sterspeler Kevin Durant van basketbalploeg Golden State Warriors heeft bij zijn langverwachte rentree na een kuitblessure een nieuwe blessure opgelopen. Hij strompelde tijdens wedstrijd vijf in de finale van de NBA tegen Toronto Raptors naar de kant met een pijnlijke achillespees. Onderzoek moet de ernst nog uitwijzen.</p>
