---
layout: post
title: "VS komen met nieuwe beelden aanval tanker"
date: Tue, 18 Jun 2019 01:11:05 +0200
categories: 
- entertainment 
- opinie 
externe_link: "https://www.telegraaf.nl/nieuws/1148579595/vs-komen-met-nieuwe-beelden-aanval-tanker"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c1817afe-91a3-11e9-bfd9-02d1dbdc35d1.jpg"
---

<p class="intro">Het Amerikaanse leger heeft weer beelden vrijgegeven die Iran in verband moeten brengen met de aanval op twee tankers. Daarop zou te zien zijn hoe de Iraanse Revolutionaire Garde een onontplofte magneetmijn weghaalt bij een Japans schip dat was beschadigd in de Golf van Oman.</p> <p>In het gebied liepen recentelijk twee commerciële schepen schade op door explosies. Iran zegt daar niets mee te maken te hebben. De Verenigde Staten proberen het tegendeel te bewijzen door dergelijk beeldmateriaal naar buiten te brengen.</p><p>De incidenten hebben de spanning tussen Washington en Teheran verder doen oplopen. Het Iraakse leger meldde maandag dat meerdere projectielen zijn neergekomen in een basis ten noorden van Bagdad. Daar zijn ook Amerikaanse troepen gelegerd. In hun deel van het complex begonnen volgens een bron sirenes te loeien tijdens de aanval. Niemand raakte gewond.</p><p>De verantwoordelijkheid voor de beschieting is niet opgeëist. Amerikaanse functionarissen zeiden vorige maand dat een verhoogde dreiging uitging van door Iran gesteunde milities in Irak.</p><p>De Verenigde Staten gaan 1000 extra militairen naar het Midden-Oosten sturen in reactie op de toenemende spanningen met Iran, meldt het Amerikaanse ministerie van Defensie. De extra troepen zijn bestemd voor de verdediging bij dreigingen in de lucht, op zee en op land.</p><p>Vorige maand waren er al 1500 extra militairen ingezet, in reactie op aanvallen tegen olietankers. Daarbij legden de VS de schuld ook bij Iran.</p><p>„De Verenigde Staten zijn niet uit op een conflict met Iran. De beslissing is genomen om de veiligheid en het welzijn van onze militairen in de regio en onze nationale belangen te beschermen”, zegt minister Patrick Shanahan in een verklaring.</p>
