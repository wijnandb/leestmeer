---
layout: post
title: "Jumbo-Visma hard onderuit door kapot kinderbadje"
date: Sat, 24 Aug 2019 23:02:40 +0200
category: sport
externe_link: "https://www.telegraaf.nl/sport/2106382480/jumbo-visma-hard-onderuit-door-kapot-kinderbadje"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d809e6c6-c6b9-11e9-92ca-02d2fb1aa1d7.jpg"
---

<p class="intro">Een plotselinge stroom water van een kapot kinderbadje op de weg heeft de ploegentijdrit van de Ronde van Spanje ernstig ontsierd.</p> <p>Team Jumbo-Visma en Team UAE Emirates gingen door het gladde wegdek hard onderuit en verloren kostbare tijd op winnaar Astana en de eerste leider van de Vuelta, de Colombiaan Miguel Ángel López.</p><p>„Er lag ineens water op de weg in een van de bochten, wat er eerder bij de verkenning niet lag. We konden op topsnelheid niet snel genoeg reageren en vier van onze renners kwamen ten val”, zei ploegleider Addy Engels van Jumbo-Visma. Bij die vier renners zaten kopmannen Steven Kruijswijk en Primoz Roglic, die uiteindelijk 40 seconden toegaven op Astana.</p><p>Engels had bij de organisatie geïnformeerd hoe het incident heeft kunnen gebeuren. „De Vuelta-organisatie is bij het huis geweest waar het water vandaan kwam. Dat staat op vijfhonderd meter van het parcours, op een steile helling die recht naar de rotonde loopt. Daar was een kind aan het spelen in een plastic zwembad dat is stukgegaan. Daardoor kwam al dat water ineens naar beneden.”</p><p>„We reden op volle snelheid richting die bocht toen het mis ging. Er was geen houden aan”, zegt tijdritspecialist Tony Martin van de ploeg. „We konden niet meer op tijd reageren, waardoor de voorste jongens onderuit gleden.”</p><p>Ook Team Emirates van kopman Fabio Aru ging met vrijwel de gehele ploeg in dezelfde bocht onderuit, zo is in videobeelden te zien. Vooral de sprinter van de ploeg, Fernando Gaviria, kwam met de nodige schaafwonden over de finish.</p><p>Deceuninck - Quick-Step greep met twee seconden naast de ritzege in de ploegentijdrit. De ploeg ontsnapte maar net aan een botsing met een ploegauto van Jumbo-Visma, die in een bocht stilstond voor een gevallen renner. „Plots was daar die wagen op die baan. Gelukkig konden we die nog net vermijden en zijn we aan erger ontsnapt”, zei Philippe Gilbert die mopperde over het gevaarlijke parcours.</p><p>Bekijk hier resterende programma van de Vuelta.</p><p>Bekijk hier het algemeen klassement van de Vuelta.</p><p>Bekijk hier de deelnemende ploegen en renners van de Vuelta.</p>
