---
layout: post
title: "Ringo Starr: bijna 80 maar nog lang niet met muzikaal pensioen"
date: Wed, 23 Oct 2019 15:02:39 +0200
category: nieuws
externe_link: "https://nos.nl/l/2307341"
feature_image: "https://nos.nl/data/image/2019/10/23/586893/1008x567.jpg"
aantal: 692
unieke: 411
bron: "NOS"
---

<p>Volgend jaar wordt hij 80 jaar: Ringo Starr. De wereldberoemde drummer en ex-Beatle geniet naar eigen zeggen van het ouder worden. "Ik kan er toch niks aan doen. Maar in mijn hoofd ben ik pas 24." Van een muzikaal pensioen is dan ook allesbehalve sprake: Starr brengt deze week zijn twintigste soloalbum uit, What's my name?, gevolgd door een tournee door Amerika.</p>
<p>Op het album staat ook het liedje Grow Old With Me. John Lennon schreef het in 1980 kort voor zijn dood. "Het is een prachtig liedje, maar ik kende het helemaal niet." Dat het nummer een plekje heeft op het album Milk and Honey uit 1984, van Lennon en Yoko Ono, was hem ook niet bekend. "De jaren 80 zijn grotendeels aan me voorbij gegaan", zegt hij lachend.</p>
<p>Producer Jack Douglas bracht het nummer bij Starr onder de aandacht. Hij vertelde hem over de demo's die Lennon had opgenomen op Bermuda, in de laatste maanden van zijn leven. Aan het begin van de demo zegt Lennon dat het nummer geschikt zou zijn voor zijn oude bandmaat Ringo Starr.</p>
<p>"Hij noemde me. Ik moest huilen toen ik dat hoorde", vertelt Starr, die we interviewen in een Londense hotelkamer. "Hij is er nu al 39 jaar niet meer. Als ik er nu over vertel, schiet ik er weer van vol. Ik hield van hem en hij van mij. En ik houd van dit liedje." Ook Paul McCartney speelt mee in deze nieuwe versie, op verzoek van Starr.</p>
<p>Een zin uit het liedje luidt: Grow old along with me, two branches of one tree. Oftewel: Word samen met mij oud, twee takken van één boom. Zo zag Starr ook de relatie tussen hem en John Lennon. "Al had die boom eigenlijk vier takken. Zo zag ik het altijd al."</p>
<p>Richard Starkey, zoals Ringo Starr echt heet, kwam begin jaren 60 als laatste bij The Beatles. Samen met John Lennon, Paul McCartney en George Harrison vormde hij The Fab Four. In een tijdsbestek van amper tien jaar groeiden ze uit tot de grootste band ter wereld.</p>
<p>De vier mannen hadden een bijzondere relatie, vertelt Starr. "We hadden een bovennatuurlijke band. Een liefdevolle, emotionele band. Ik ben zelf enig kind, maar het voelde alsof ik drie broers had. Soms zorgde ik voor hen, en soms zorgden zij voor mij."</p>
<p>Kijk hier het interview met Ringo Starr in Nieuwsuur:</p>
<p>Of Starr nou wel of niet een goede drummer is, daarover woedt al sinds de jaren 60 een discussie. Feit is wel dat zijn karakteristieke drumstijl een icoon werd. In deze video typeren beroemde collega-drummers zijn geluid. "Het is een liedjesdrummer. Iemand die een liedje hoort en dan gepast meedrumt."</p>
<p>"Als jij zingt, hoef ik niet te rammen", zegt Starr daarover. "Dan houd ik het vast, en als je omhoog gaat, neem ik je mee omhoog. Ik vind niet dat drummers helemaal los moeten gaan als de zanger aan het zingen is. Ik speel met de zanger, ik ben er niet om los te gaan."</p>
<p>Een andere drummer noemt hem in de video "de koning van het gevoel". "Dat ben ik", zegt Starr. Zijn geheim? "Het is in mijn ogen een gave van God. Ik werk op basis van emotie. En soms zit die emotie ergens anders in de tweede take. Heel raar."</p>
<h2>Rock 'n roll?</h2>
<p>Begin vorig jaar werd Starr geridderd voor zijn verdiensten in de muziekindustrie. Hij ontving de ridderslag van prins William bij een plechtigheid in Buckingham Palace in Londen en werd daarmee eindelijk 'Sir Ringo'. Mede-Beatle Paul McCartney werd al ruim twintig jaar eerder geridderd.</p>
<p>"Het betekent heel veel voor me", zegt Starr. "Ik kom uit Liverpool, uit de lagere arbeidersklasse, een eenoudergezin. Het land en de koningin hebben besloten me die erkenning te geven." Prins William gaf tot zijn verrassing aan liefhebber te zijn van The Beatles. "Ik dacht dat hij meer van Kanye West enzo zou houden."</p>
<p>Artiesten als Keith Richards van The Rolling Stones en David Bowie hebben in het verleden een ridderorde geweigerd. Past dat niet beter bij rock-'n-roll? "Zie ik er dan zo rock-'n-roll uit?", vraagt Starr. "Na je 29ste ben je in mijn ogen niet meer rock-'n-roll."</p>
