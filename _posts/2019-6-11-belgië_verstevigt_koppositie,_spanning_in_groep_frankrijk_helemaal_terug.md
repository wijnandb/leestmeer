---
layout: post
title: "België verstevigt koppositie, spanning in groep Frankrijk helemaal terug"
date: Tue, 11 Jun 2019 22:42:21 +0200
category: sport
externe_link: "https://nos.nl/l/2288668"
feature_image: "https://nos.nl/data/image/2019/06/11/556233/1008x567.jpg"
---

<p>In de strijd om een ticket voor het Europees kampioenschap voetbal van 2020, heeft België zijn koppositie verstevigd. In eigen huis leidde Romelu Lukaku de Belgen naar een 3-0 overwinning op Schotland.</p>
<p>België startte met de pas getransfereerde Eden Hazard in de basis tegen Schotland. De Belgen waren de bovenliggende partij, maar tot een vroege voorsprong leidde dat niet.</p>
<p>Pas vlak voor het rustsignaal zette Lukaku de Rode Duivels op voorsprong. Na de thee scoorde de spits nogmaals, waarna de drie punten België al niet meer konden ontgaan. Kevin de Bruyne maakte er in blessuretijd ook nog 3-0 van.</p>
<p>Bosnië en Herzegovina legde in Turijn de koploper in groep J, Italië, het vuur aan de schenen. De gasten kwamen dankzij Edin Dzeko op voorsprong, maar vroeg in de tweede helft bracht Lorenzo Insigne de stand op gelijke hoogte.</p>
<p>In de laatste tien minuten stond Insigne ook aan de basis van de winnende treffer. Hij verzorgde de assist op Marco Verrati, die de 2-1 maakte en zichzelf als matchwinner kroonde.</p>
<p>Frankrijk kende zoals verwacht geen lastige avond in Andorra. Tegen Turkije blameerden de Fransen zich nog, maar het elftal onder leiding van Didier Deschamps herpakte zich met 0-4 tegen de Andorrezen.</p>
<p>In de elfde minuut scoorde Mbappé op aangeven van Griezmann de eerste voor de Fransen, die met een geruststellende 0-3 voorsprong de rust in gingen. Ben Yedder, Thauvin en Zouma tekenden voor de overige doelpunten.</p>
<p>Met IJsland, dat Turkije versloeg, is de spanning in groep H helemaal terug. Frankrijk, IJsland en Turkije hebben nu alledrie negen punten. Albanië volgt op drie punten achterstand.</p>
