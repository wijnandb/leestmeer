---
layout: post
title: "Nederlandse trainingsmissie in Irak stilgelegd vanwege dreiging"
date: Wed, 15 May 2019 14:57:28 +0200
category: nieuws
externe_link: "https://nos.nl/l/2284764"
feature_image: "https://nos.nl/data/image/2019/05/15/550098/1008x567.jpg"
---

<p>De Nederlandse trainingsmissie in Irak is tot nader order opgeschort vanwege een dreiging. Wat die dreiging precies inhoudt, wil minister Bijleveld van Defensie niet zeggen.</p>
<p>Circa vijftig Nederlandse militairen mogen al sinds zondagavond hun basis in Erbil niet verlaten. Vanuit die Noord-Iraakse stad trainen ze Koerdische strijdkrachten voor de strijd tegen terreurorganisatie Islamitische Staat. De Nederlanders geven les in onder meer gevechtsacties.</p>
<h2>Militairen zijn veilig</h2>
<p>Het besluit is genomen door de Italiaanse commandant van de internationale coalitie, waar Nederland deel van uitmaakt. Alle militairen die onder de coalitie vallen, blijven voorlopig binnen de poort.</p>
<p>Omdat ze binnen blijven, zijn de Nederlanders veilig, zegt Bijleveld. De minister weet niet hoe lang deze situatie gaat duren. Het terughalen van Nederlandse militairen uit het gebied is volgens een woordvoerder van Defensie "op dit moment niet aan de orde".</p>
<p>Ook in Bagdad worden trainingen gegeven door Nederlanders. Die trainingen waren ook sinds zondagavond opgeschort, maar zijn inmiddels hervat omdat ze plaatsvinden in een besloten omgeving.</p>
<h2>Spanning tussen VS en Iran</h2>
<p>Eerder op de dag werd al bekend dat ook de Duitse militairen in Irak hun trainingen hebben stilgelegd. Daarnaast hebben de Verenigde Staten een deel van het personeel van de ambassade in Bagdad en het consulaat in Erbil uit het land teruggeroepen, ook vanwege "een serieuze dreiging". Uit welke hoek die komt, is niet bekend.</p>
<p>Mogelijk heeft het te maken met de spanningen tussen Amerika en Iran, buurland van Irak. Die zijn de afgelopen tijd flink opgelopen. Amerikaanse overheidsfunctionarissen zeiden vorige week dat Iran groeperingen in Irak en SyriÃ« mobiliseerde voor een aanval op Amerikanen. De VS stuurde daarom afgelopen week onder meer zes oorlogsschepen, een raketafweersysteem en mariniers richting de Perzische Golf en de Arabische Zee.</p>
