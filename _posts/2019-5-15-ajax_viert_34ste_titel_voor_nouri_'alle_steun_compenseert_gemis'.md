---
layout: post
title: "Ajax viert 34ste titel voor Nouri: 'Alle steun compenseert gemis'"
date: Wed, 15 May 2019 15:33:22 +0200
category: sport
externe_link: "https://nos.nl/l/2284767"
feature_image: "https://nos.nl/data/image/2019/05/15/550107/1008x567.jpg"
---

<p>Ajax kan vanavond in de laatste speelronde tegen De Graafschap de 34ste landstitel definitief veiligstellen. Het wordt in Doetinchem een gedenkwaardige avond, getuige de Instagrampost van vanmorgen van ploeg- en leeftijdsgenoot Frenkie de Jong (22).</p>
<p>"Het is vandaag wedstrijddag 34. Mijn laatste wedstrijd in dit geweldige shirt. Laten we het doen voor onze vriend", schrijft hij, verwijzend naar een foto van hem en Abdelhak Nouri, die met het welbekende rugnummer 34 op de afbeelding te zien is.</p>
<p>Ook de 22-jarige Donny van de Beek, die de hele jeugdopleiding doorliep met Nouri, liet aan De Telegraaf weten dat hij de 34ste titel opdraagt aan zijn boezemvriend.</p>
<p>Voor de familie Nouri is het eveneens een bijzondere week. Dat begon afgelopen zondag al. Op het moment dat de titel veilig leek gesteld met de 4-1 voorsprong tegen FC Utrecht en de 1-0 stand bij AZ-PSV, richtte het publiek zich tot Abdelhak Nouri.</p>
<p>"Nouri, Nouri, Nouri", galmde het door de Johan Cruijff Arena. De 34ste titel. Het nummer waarmee Nouri debuteerde in Ajax. In Amsterdam wordt deze titel dan ook als de titel voor Nouri gezien.</p>
<p>Abderrahim Nouri, de oudste broer van Abdelhak, blijft zich dagelijks verbazen. "De steun van eenieder die Abdelhak een warm hart toedraagt, is nooit verdwenen", laat hij weten aan de NOS.</p>
<h2>Steunbetuigingen</h2>
<p>"We zijn nu een jaar en tien maanden verder en tot op de dag van vandaag krijgen we dagelijks mooie berichten, boodschappen, initiatieven en gebaren van over de hele wereld."</p>
<p>Abderrahim Nouri geniet van het huidige succes van Ajax. Met dubbele gevoelens, dat wel. "Het blijft moeilijk om te zien dat zijn team, zijn club en zijn fans successen boeken, want hij ontbreekt nog steeds. Maar door alle steun van iedereen wordt het stukje gemis gecompenseerd."</p>
<p>Voor de familie Nouri is dit sowieso een bijzondere maand. Voor het eerst sinds lange tijd werd er weer een wedstrijd van Ajax bezocht. Abderrahim wilde dat in het begin absoluut nog niet, omdat hij dat simpelweg te moeilijk vond.</p>
<h2>Terug in Arena</h2>
<p>"Misschien bezoek ik Ajax op een later moment wel weer", zei hij een jaar geleden. En zo geschiedde. Eerst bezocht hij met zijn vader, ooms en broer begin deze maand de bekerfinale Willem II-Ajax in De Kuip. En een paar dagen later was de familie zelfs weer eens in de Johan Cruijff Arena te zien, waar ze bij het duel Ajax-Tottenham Hotspur in de halve finales van de Champions League aanwezig was.</p>
<p>"Dat waren mixed feelings. Leuk om zoiets mee te maken, maar elke wedstrijd blijft lastig. En nu ze kampioen gaan worden is het weer moeilijk, omdat het de 34ste titel is", aldus Abderrahim Nouri.</p>
<h2>Nieuwe woning</h2>
<p>Met Abdelhak gaat het naar omstandigheden goed. Er is weinig veranderd en zijn gezondheidssituatie is stabiel. Er is goed nieuws te melden rond de nieuwe woning waar hij deze zomer naartoe zal worden verplaatst. Abdelhak Nouri zal dan op korte afstand van zijn ouders verblijven, waarmee de zorg een stuk makkelijker wordt voor de familie.</p>
<p>"Ze zijn begonnen met slopen en rond augustus moet het klaar zijn. Tot die tijd verblijft Abdelhak, mits zijn gezondheid het toelaat, in het huidige verzorgingstehuis."</p>
