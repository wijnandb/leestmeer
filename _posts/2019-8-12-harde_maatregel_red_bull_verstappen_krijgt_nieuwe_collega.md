---
layout: post
title: "Harde maatregel Red Bull: Verstappen krijgt nieuwe collega"
date: Mon, 12 Aug 2019 12:25:11 +0200
categories: 
- sport 
- autosport 
externe_link: "https://www.telegraaf.nl/sport/1546278029/harde-maatregel-red-bull-verstappen-krijgt-nieuwe-collega"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1b73e082-bd29-11e9-99ae-02d1dbdc35d1.jpg"
---

<p class="intro">Max Verstappen krijgt een nieuwe collega bij Red Bull. Pierre Gasly wordt bij Red Bull per direct als coureur vervangen door Alexander Albon van Toro Rosso. De Fransman maakt de omgekeerde weg.</p> <p>De Thaise Brit Albon verschijnt op 1 september voor het eerst namens Red Bull aan de start, bij de Grote Prijs van België.</p><p>„Red Bull verkeert in de situatie dat het vier getalenteerde Formule 1-coureurs onder contract heeft staan die kunnen roteren”, meldt de Oostenrijkse renstal, waarbij Verstappen de kopman is. „Het team zal de komende negen races gebruiken om de prestaties van Albon te bekijken en aan de hand daarvan zal worden besloten wie er naast Max wordt opgesteld in 2020.”</p><p>Gasly reed de afgelopen twee seizoenen bij Toro Rosso. Hij maakte in de winter promotie naar Red Bull, waar hij de vertrokken Daniel Ricciardo mocht opvolgen. De 23-jarige Fransman bleef tijdens de eerste seizoenshelft echter ver achter bij de prestaties van Verstappen. Gasly haalde nog geen enkele keer het podium en stond in de schaduw van zijn Nederlandse teamgenoot. Tijdens de laatste GP, verreden in Hongarije, werd hij zesde. In de eerste twaalf races pakte Gasly 63 punten, terwijl Verstappen al op 181 staat.</p><p>Albon (23) debuteert dit jaar in de koningsklasse van de autosport. Hij reed in de Toro Rosso 16 punten bij elkaar. Het beste resultaat van de Formule 1-debutant is de zesde plek op Hockenheim, waar hij de helft van zijn punten verzamelde. Net als Verstappen begon Albon zijn loopbaan in het karten.</p><p>De Formule 1 heeft nu een zomerstop van vier weken. De laatste race vond op 4 augustus plaats en werd gewonnen door Lewis Hamilton, die Verstappen in de slotfase aftroefde.</p><p>Red Bull-adviseur Helmut Marko sprak zich na de GP van Hongarije al een beetje uit. „Hij is ook niet de beste inhaler. We gaan nu de zomervakantie in, daarna zien we wel verder”, liet hij weten. De beslissing is nu dus al eerder gekomen.</p><p>Kritiek</p><p>Ook wereldkampioen Lewis Hamilton haalde al venijnig uit naar Gasly. „De beste rijders zouden in de beste auto’s moeten rijden. En wat dat betreft is er nog een plekje in een winnende auto beschikbaar...”, aldus Hamilton. Verstappen haakte daar gevat op in door te stellen dat Alonso dan maar eens met Mercedes-teambaas zou moeten bellen.</p><p>Hamilton nam het direct op voor zijn teamgenoot Valtteri Bottas en maakte duidelijk dat hij doelde op Gasly. „Valtteri is geweldig en kan races winnen. Ik zou eerder zeggen dat jouw team nog een plekje over heeft.” Ook daar reageerde Verstappen weer op. „Dat hoor je mij niet zeggen.”</p>
