---
layout: post
title: "Sport Kort: Viervoudig NBA-kampioen Parker stopt"
date: Mon, 10 Jun 2019 19:55:00 +0200
category: sport
externe_link: "https://www.telegraaf.nl/sport/980923680/sport-kort-viervoudig-nba-kampioen-parker-stopt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3557cfb2-8bca-11e9-b4d0-02c309bc01c1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>19.52 uur: Tony Parker stopt met basketballen. De viervoudig NBA-kampioen meldt dat maandag via Twitter. „Het doet me veel om een punt achter mijn basketballoopbaan te zetten. Het was een geweldige reis. Zelfs in mijn stoutste dromen had ik niet kunnen denken al deze momenten in de NBA en met het Franse nationale team mee te maken”, schrijft hij. De 37-jarige Parker won al zijn titels in de NBA met de San Antonio Spurs, in 2003, 2005, 2007 en 2014. Hij kwam van 2001 tot 2018 tot 1198 wedstrijden voor de Spurs. Dit seizoen stond hij onder contract bij Charlotte Hornets. Tim Duncan en Manu Ginobili, die ook een groot aandeel hadden in de successen van de Spurs en samen met Parker bekend stonden als ’De Grote Drie’, stopten respectievelijk al in 2016 en 2018.</p><p>17.04 uur: Jolien D’Hoore heeft de eerste etappe in de OVO Energy Women’s Tour op haar naam geschreven. De Belgische wielrenster van Boels-Dolmans bleef in de 157,6 kilometer lange etappe van Beccles naar Stowmarket haar Nederlandse ploeggenote Amy Pieters voor.</p><p>16.11 uur: Arantxa Rus heeft zich ten koste van landgenote Bibiane Schoofs geplaatst voor de tweede ronde van het grastoernooi van Rosmalen. De 28-jarige Rus won het treffen tussen de nummer 2 en 3 van Nederland met 7-5, 6-4.</p><p>15.42 uur: Wereldkampioene hoogspringen Maria Lasitskene roept op tot een grote schoonmaak in de Russische atletiek. Ze eist het vertrek van de bestuurders van de federatie van haar land die er maar niet in slagen af te rekenen met het dopingverleden. „Ik hoop dat de verantwoordelijken in deze eeuwige schande de moed hebben op te stappen”, schrijft de topatlete op Instagram. Lasitskene, de wereldkampioene van 2015 en 2017 en Europees kampioene van 2018, reageerde op het besluit van de internationale atletiekfederatie World Athletics om langer vast te houden aan de schorsing van de Russische atletiekbond (RusAF). Die schorsing is al bijna vier jaar van kracht en werd opgelegd nadat aan het licht kwam dat systematisch doping is gebruikt in de Russische atletiek.</p><p>13.01 uur: Ricardo Moniz is ook het komende seizoen trainer van Excelsior. De 54-jarige Moniz heeft zijn contract in Rotterdam met een jaar verlengd, met een optie voor nog een seizoen.</p><p>12:03 uur: golfster Anne van Dam is door een teleurstellende derde en laatste ronde niet verder gekomen dan de 26e plaats op het LPGA Classic-golftoernooi in het Amerikaanse Galloway. Na rondes van 66 en 70 op de eerste twee dagen besloot ze met een ronde van 75. Van Dam noteerde vijf bogeys en slechts één birdie. Na de eerste dag stond de 23-jarige Van Dam nog zevende en ze ging de slotdag in als negende.</p><p>11:50 uur: Rafinha keert terug naar zijn thuisland Brazilië, waar hij gaat spelen voor Flamengo. Het was al duidelijk dat Bayern München afscheid zou nemen van de 33-jarige verdediger, die net als Arjen Robben en Franck Ribéry een aflopend contract had. Rafinha tekent een contract voor twee jaar in Rio de Janeiro.</p><p>11:02 uur: de Australische tennisster Ashleigh Barty is door haar titel op Roland Garros gestegen naar de tweede plek op de wereldranglijst. Kiki Bertens is ondanks haar vroege uitschakeling op dat grandslamtoernooi op de vierde plaats blijven staan. Bertens, die vorig jaar de derde ronde haalde, gaf dit jaar in de tweede ronde op wegens ziekte.</p><p>10:24 uur: het eerste groepsduel van de Oranje Leeuwinnen op het WK in Frankrijk staat dinsdag onder leiding van de Braziliaanse Edina Alves Batista. De VAR van dienst tijdens de wedstrijd met Nieuw-Zeeland is de Spanjaard Carlos Del Cerra Grande. Het treffen in Le Havre begint om 15:00 uur.</p>
