---
layout: post
title: "Op z'n vroegst in 2021 lagere belasting op spaargeld"
date: Thu, 27 Jun 2019 13:57:21 +0200
category: nieuws
externe_link: "https://nos.nl/l/2290912"
feature_image: "https://nos.nl/data/image/2017/04/14/370086/1008x567.jpg"
---

<p>Staatssecretaris Snel denkt dat het mogelijk is om de belasting op spaargeld in box 3 te verlagen, maar het duurt nog wel tot 2021 voordat zo'n nieuw tarief ingevoerd kan worden.</p>
<p>In de Tweede Kamer zei Snel dat hij hoopvol is dat het mogelijk is om met Prinsjesdag met een oplossing te komen voor de huidige, onrechtvaardige vermogensrendementsheffing die ook mensen met een bescheiden vermogen moeten betalen. Maar het zal niet lukken om dat al volgend jaar in te voeren.</p>
<p>De fiscus gaat bij het bepalen van het tarief uit van een rendement, dat de meeste mensen bij lange na niet halen met de huidige rentestand. Als ze alleen spaargeld hebben en geen aandelen, is de kans zelfs groot dat ze verlies lijden op hun vermogen.</p>
<h2>Pijn</h2>
<p>Kabinet en Tweede Kamer zijn het erover eens dat daar iets aan moet veranderen. Snel heeft al eerder een onderzoek aangekondigd naar een reëlere heffing. Hij erkent dat de pijn vooral zit bij mensen met alleen spaargeld. Hoe hij die mensen tegemoet wil komen, kon Snel nog niet zeggen.</p>
<p>Maar de toezegging dat hij met Prinsjesdag een oplossing wil presenteren viel goed bij de regeringspartijen. "De verwachtingen zijn hoog gespannen", zei D66'er Van Weyenberg.</p>
<h2>Drol</h2>
<p>Kamerlid Nijboer van de PvdA was minder enthousiast: "Al stop je een drol in een gouden doosje, het wordt nooit een gebakje." Hij wil eerst zien waar de staatssecretaris mee komt.</p>
<p>Die moest toegeven dat het vrijwel zeker niet lukt om de reëlere heffing al op te nemen in het Belastingplan voor volgend jaar. Daarvoor is het probleem toch te ingewikkeld. En dat betekent dat spaarders ook in 2020 nog een belastingtarief betalen dat eigenlijk iedereen te hoog vindt.</p>
<h2>Dreigement Rutte</h2>
<p>In hetzelfde overleg met de Kamer zei staatssecretaris Snel dat het kabinet gewoon blijft aansturen op het verlagen van de winstbelasting voor bedrijven. Premier Rutte dreigde anderhalve week geleden die verlaging terug te draaien, als de lonen die bedrijven betalen aan gewone werknemers niet omhoog gaan.</p>
<p>Snel zei dat hij het Belastingplan 2020 niet nu al gaat aanpassen omdat de premier "iets zegt" op een VVD-bijeenkomst. Maar als dit najaar blijkt dat een Kamermeerderheid de lastenverlichting voor bedrijven wil terugdraaien, dan kan dat volgens hem vrij eenvoudig.</p>
