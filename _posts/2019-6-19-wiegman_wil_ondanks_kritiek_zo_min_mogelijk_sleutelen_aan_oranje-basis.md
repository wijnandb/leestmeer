---
layout: post
title: "Wiegman wil ondanks kritiek zo min mogelijk sleutelen aan Oranje-basis"
date: Wed, 19 Jun 2019 18:08:59 +0200
category: sport
externe_link: "https://nos.nl/l/2289738"
feature_image: "https://nos.nl/data/image/2019/06/19/557711/1008x567.jpg"
---

<p>Bondscoach Sarina Wiegman wil ondanks de kritiek op het vertoonde spel van Oranje niet te veel sleutelen aan de opstelling voor het laatste groepsduel met Canada. Ze gaf alvast prijs dat Sherida Spitse, een van de meest bekritiseerde speelsters, gewoon weer op het middenveld speelt.</p>
<p>Vooral de middenlinie lag na de eerste twee duels flink onder vuur. Hoewel er werd gewonnen van Nieuw-Zeeland (1-0) en Kameroen (3-1), oogde het spel stroef en grossierde Oranje in slordigheden en foute passes.</p>
<p>"De speelster die op de persconferentie naast me zit, speelt sowieso", zei Wiegman, die daarmee een statement leek te willen maken naar alle critici. Spitse, die naast Wiegman zat, zei zich niets aan te trekken van de kritiek. "Ik heb er eerlijk gezegd schijt aan."</p>
<p>Nederland is al geplaatst voor de volgende ronde en kan donderdag (18.00 uur) de groepswinst veiligstellen.</p>
<h2>Kritiek</h2>
<p>Spitse heeft geen boodschap aan het niet malse commentaar op het spel van de Europees kampioen van 2017. "Mensen mogen dat doen, ze verwachten weer iets meer dan het vorige toernooi. Fijn dat ik weer speel. Ik heb met de bondscoach te maken en die bepaalt."</p>
<p>Wiegman staat niet bekend als een coach die snel van haar plan afwijkt. "Als we een wedstrijd iets minder spelen, ga ik niet meteen wisselen. Want ik denk niet dat het team daar beter van wordt."</p>
<p>Stefanie van der Gragt staat donderdag sowieso niet in de basis bij Oranje. De verdedigster van FC Barcelona is net hersteld van een lichte knieblessure. Ze zou wel kunnen invallen, mocht dat nodig zijn.</p>
<p>Van der Gragt miste ook al het duel met Kameroen. Mogelijk blijft de basisopstelling dus ongewijzigd ten opzichte van de tweede groepswedstrijd.</p>
<h2>Structuur</h2>
<p>"Ik verwacht minder te domineren tegen Canada dan in de voorgaande wedstrijden", keek Wiegman vooruit naar het treffen in Reims. "Ik hoop dat wij als team daardoor ook wat meer in onze structuur komen."</p>
<p>Wiegman kijkt nog niet verder dan het duel van donderdag. "Ik vind rekenen heel gevaarlijk. We willen winnen en zo goed mogelijk voetballen."</p>
