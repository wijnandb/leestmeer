---
layout: post
title: "Djokovic-Thiem wordt tweede kraker in halve finales Roland Garros"
date: Thu, 06 Jun 2019 17:05:44 +0200
category: sport
externe_link: "https://nos.nl/l/2287884"
feature_image: "https://nos.nl/data/image/2019/06/06/555013/1008x567.jpg"
---

<p>Op Roland Garros hebben Novak Djokovic en Dominic Thiem de laatste vier bereikt. Daarmee is opnieuw een droomaffiche voor de halve finales - met Rafael Nadal en Roger Federer aan de andere kant van het schema - compleet.</p>
<p>Met Djokovic, Nadal, Federer en Thiem staat de mondiale topvier in de halve finales. Dat gebeurde in 2011 voor het laatst in Parijs, met drie van de vier namen die er nu ook weer bij zijn. In plaats van Thiem was destijds Andy Murray de nummer vier. </p>
<p>Djokovic, de Servische toernooiwinnaar in 2016, ondervond donderdagmiddag één set tegenstand van Alexander Zverev, maar won uiteindelijk vrij gemakkelijk van de Duitser: 7-5, 6-2, 6-3.</p>
<p>Zverev leek Djokovic als eerste serieus te testen dit toernooi. Hij dwong met sterk tennis kansen af en beloonde zichzelf in game negen met een break. Het lukte hem echter niet om de set uit te serveren.</p>
<p>Djokovic won daarna drie games op rij, pakte zo ook de set en ontnam Zverev bovendien het geloof in een goede afloop. Voor de nummer één van de wereld was het daarna een koud kunstje om de partij naar zich toe te trekken.</p>
<h2>Vierde halve finale voor Thiem</h2>
<p>Thiem drong voor het vierde jaar op rij door tot de halve finales in Parijs. De Oostenrijker, die vorig jaar de finale verloor van Nadal, rekende eenvoudig af met Karen Chatsjanov: 6-2, 6-4, 6-2.</p>
<p>Thiem, die het enige eerdere duel met de Rus verloren had, serveerde en retourneerde beter dan Chatsjanov. Daardoor kwam hij zelden in de problemen.</p>
<p>De 25-jarige Oostenrijker, die maar twaalf afzwaaiers sloeg, kreeg in een kleine twee uur geen enkel breakpoint tegen.</p>
<h2>Vrijdag volle dag</h2>
<p>De halve finales bij zowel de mannen als de vrouwen staan vrijdag op het programma. Bij de vrouwen treft Ashleigh Barty Amanda Anisimova en neemt Johanna Konta het op tegen Markéta Vondrousová. Beide partijen beginnen om 11.00 uur. Het eerste mannenduel, tussen Nadal en Federer, staat voor 12.50 uur op de rol.</p>
