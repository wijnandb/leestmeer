---
layout: post
title: "Jay-Z huurt topadvocaat in voor gezin dat door agenten werd bedreigd"
date: Tue, 18 Jun 2019 13:45:38 +0200
category: nieuws
externe_link: "https://nos.nl/l/2289547"
feature_image: "https://nos.nl/data/image/2019/06/18/557459/1008x567.jpg"
---

<p>Rapper Jay-Z heeft een topadvocaat ingehuurd voor het gezin dat in de Amerikaanse stad Phoenix onder schot werd gehouden en met de dood werd bedreigd door agenten.</p>
<p>De agenten kwamen af op een anonieme melding. De 4-jarige dochter van het gezin had een barbiepop ter waarde van 1 dollar meegenomen uit een winkel.</p>
<p>Het gezin is van plan om Phoenix aan te klagen voor het gedrag van de agenten. Ze eisen een schadevergoeding van 10 miljoen dollar, waarbij ze nu dus hulp krijgen van de gerenommeerde advocaat Alex Spiro, die Jay-Z via zijn bedrijf Roc Nation heeft aangeboden.</p>
<h2>'Ik schiet je in je gezicht'</h2>
<p>Het incident vond eind vorige maand plaats, maar kreeg pas aandacht toen er een video van uitlekte. Daarin is te zien hoe agenten de auto van het zwarte gezin met daarin twee jonge kinderen onder vuur houden op een parkeerplaats.</p>
<p>De situatie escaleerde toen de 24-jarige moeder en 22-jarige vader volgens de agenten niet luisterden. "Ik schiet je in je gezicht", schreeuwde een agent onder meer. Vervolgens werden de ouders hardhandig gearresteerd.</p>
<p>Volgens de ouders wisten ze niet dat hun dochter de barbiepop had meegenomen. De winkel zelf had de politie niet gebeld en wilde ook niet dat het gezin werd vervolgd.</p>
<h2>Excuses burgemeester</h2>
<p>De burgemeester van Phoenix heeft inmiddels via Twitter excuses aangeboden voor het gedrag van de agenten. "Er is geen situatie waarin dit bedrag ook maar in de buurt komt van acceptabel", benadrukte Kate Gallego.</p>
<p>Ze werd naar eigen zeggen "misselijk" van de video, "net als veel andere inwoners van Phoenix". Ze gaat onder meer de introductie van camera's op het uniform van agenten versnellen, zodat agenten beter in de gaten gehouden kunnen worden.</p>
