---
layout: post
title: "Afellay bij PSV vrij van blessureleed: 'Anders had ik hier niet gestaan'"
date: Thu, 20 Jun 2019 14:06:06 +0200
category: sport
externe_link: "https://nos.nl/l/2289841"
feature_image: "https://nos.nl/data/image/2019/06/20/557851/1008x567.jpg"
---

<p>Ibrahim Afellay is er niet bang voor dat zijn fitheid hem dit seizoen in de weg gaat staan bij PSV. "Als dat niet goed was geweest, had ik hier niet gestaan. Ik ben blij dat ik me eindelijk weer op voetbal kan concentreren."</p>
<p>Mede door blessureleed speelde de inmiddels 33-jarige Afellay anderhalf jaar lang geen wedstrijd meer. Hij revalideerde in alle rust bij de jeugd van PSV en verdiende vervolgens een contract bij de club waar hij zijn opleiding genoot.</p>
<h2>Wat is wedstrijdritme?</h2>
<p>Het gebrek aan wedstrijdritme ziet Afellay niet als een belemmering: "Je hebt veel mensen die twintig wedstrijden op rij als een krant spelen en iemand anders speelt in één wedstrijd meteen goed. Dus ja, wat is wedstrijdritme?"</p>
<p>In 2011 vertrok Afellay van PSV naar Barcelona. Daar slaagde de 53-voudig Oranje-international er mede door blessures niet in om een dragende speler te worden, net als later bij Schalke 04, Olympiakos Piraeus en Stoke City.</p>
<p>"Of ik getekend ben door blessures? Ik kijk altijd naar het positieve. Dat ik hier - met alles wat ik heb meegemaakt - nog sta op mijn 33ste geeft wel aan hoe ik als persoon in elkaar steek", aldus Afellay.</p>
<h2>Nou Robben nog</h2>
<p>Afellay is bij PSV al herenigd met Mark van Bommel, die nu zijn coach is, maar hij hoopt binnenkort nog een oud-ploeggenoot terug te zien in Eindhoven: Arjen Robben. Met z'n drieën speelden ze in het seizoen 2003/04 voor PSV.</p>
<p>"Spelers als Arjen zijn altijd welkom, die brengen wat extra's. En nee, ik heb zelf niet met hem gesproken."</p>
