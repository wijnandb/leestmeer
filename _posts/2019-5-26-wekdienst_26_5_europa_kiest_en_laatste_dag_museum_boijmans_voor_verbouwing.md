---
layout: post
title: "Wekdienst 26_5: Europa kiest en laatste dag museum Boijmans voor verbouwing"
date: Sun, 26 May 2019 07:49:01 +0200
category: nieuws
externe_link: "https://nos.nl/l/2286331"
feature_image: "https://nos.nl/data/image/2019/05/26/552557/1008x567.jpg"
---

<p>Goedemorgen! Als je nog een keer naar museum Boijmans van Beuningen wil, kun je dat beter vandaag doen, want vanaf morgen is het museum zeven jaar lang gesloten vanwege een verbouwing. En in 21 landen kan vandaag worden gestemd voor de EU-verkiezingen.</p>
<p>Vandaag is er vrij veel bewolking en vooral in het noorden kan nog wat lichte regen vallen. In het zuiden breekt de zon vaker door. De middagtemperatuur ligt tussen 18 en 22 graden. Mogelijk dat er in de middag in het binnenland zeer lokaal een bui valt. In de avond gaat het vanuit het noordwesten geleidelijk regenen. De westelijke wind is matig tot krachtig.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Het is de laatste dag van de EU-verkiezingen. In 21 landen kan worden gestemd. Vanavond is er een extra uitzending van Nieuwsuur met exitpolls, uitslagen, reacties en analyses. Op de Amerikaanse begraafplaats in Margraten in Limburg worden alle Amerikaanse militairen herdacht die tijdens de Tweede Wereldoorlog zijn gesneuveld. Museum Boijmans van Beuningen in Rotterdam is vandaag voor het laatst open. Tot 19.00 uur kunnen bezoekers naar binnen, daarna gaat het museum zeven jaar dicht voor een verbouwing. En om 10.00 uur beslist de rechter in een kort geding of dinsdag tijdens de ov-staking ook de treinen van en naar Schiphol mogen worden stilgelegd. </p>
<h2>Wat heb je gemist?</h2>
<p>Noorwegen gaat komende week opnieuw bemiddelen tussen de Venezolaanse regering en oppositieleider Guaidó. Begin dit jaar riep die zichzelf uit tot interim-president. Hij kreeg internationaal veel steun, maar het lukte hem niet om zittend president Maduro te verjagen. De komende week spreken vertegenwoordigers van de regering en Guaidó in Oslo met bemiddelaars van de Noorse regering. Tijdens de eerdere gesprekken gingen oppositie en regering niet samen om tafel.</p>
<h2>Ander nieuws uit de nacht:</h2>
<p> Minister Mexico weg omdat ze vliegtuig liet wachten: het incident bracht president López Obrador in verlegenheid, omdat hij juist strijdt tegen corruptie en privileges voor politici. Ajax keurt gedrag fans af na rellen jeugdwedstrijd tegen Feyenoord: directeur Van der Sar vindt dat "de spannende competitie van de O19 een sportief slot verdient". Maker schandaalvideo die Oostenrijkse regeringspartij FPÖ in de problemen bracht meldt zich: volgens de man gaat het om "een maatschappelijk project waarbij een onderzoeksjournalistieke aanpak is gebruikt". </p>
<h2>En dan nog even dit:</h2>
<p>In China hebben natuurbeschermers een volledig witte panda ontdekt. Het lijkt te gaan om een albino, omdat de panda op een foto van een wildcamera rode ogen lijkt te hebben. Het beest van een jaar of 2 werd gefotografeerd in een gebied waar meerdere natuurreservaten liggen voor panda's. In het verleden is er ook wel eens een bruine panda aangetroffen. Er worden nu extra camera's opgehangen om de witte panda in de gaten te houden.</p>
<p>Fijne dag!</p>
