---
layout: post
title: "Nog één week transfergekte: wat speelt er bij Ajax, Feyenoord en PSV?"
date: Mon, 26 Aug 2019 08:14:21 +0200
category: sport
externe_link: "https://nos.nl/l/2299002"
feature_image: "https://nos.nl/data/image/2019/08/26/572612/1008x567.jpg"
---

<p>Op maandag 2 september 23.59 uur sluit de Nederlandse transfermarkt. Nog precies een week dus hebben de clubs om de selectie te versterken of overbodige krachten te lozen.</p>
<p>De voorlopig grootste transfer op komst is die van Kasper Dolberg. De 21-jarige Deense aanvaller staat op het punt over te stappen naar het Franse OGC Nice. De Franse krant Nice-Matin schrijft dat hij vandaag wordt gepresenteerd in Frankrijk. Geschat transferbedrag: rond de 20 miljoen euro.</p>
<h2>Transfer of nieuw contract?</h2>
<p>Een transfer van Donny van de Beek naar Real Madrid houdt de Nederlandse en Spaanse media al weken bezig. Maar is door zijn recente blessure een transfer niet minder waarschijnlijk geworden?</p>
<p>Een nieuw contract bij Ajax heeft hij echter ook nog niet getekend. Waar David Neres, Dusan Tadic, Nicolás Tagliafico, André Onana, Noussair Mazraoui en Hakim Ziyech dit jaar hun contract verlengden, heeft Van de Beek nog het contract dat hij anderhalf jaar geleden tekende, tot medio 2022.</p>
<p>In een geheel andere situatie zitten de dure aankopen Lisandro Magallán en Zakaria Labyad. Nog een jaar op de bank zal voor de 25-jarige Argentijn en de 26-jarige Marokkaanse middenvelder moeilijk te verteren zijn.</p>
<p>Datzelfde geldt waarschijnlijk ook voor de momenteel geblesseerde Carel Eiting. Daarnaast is het de vraag of Dani de Wit, Jurgen Ekkelenkamp en Noa Lang zin hebben in nog een jaar Jong Ajax.</p>
<h2>'Gekke dingen'</h2>
<p>De vraag bij Ajax is dus vooral wie er nog weggaat. Ajax-trainer Erik ten Hag zei anderhalve week terug dat er "geen spelers meer bij gaan komen" of "er moeten hele gekke dingen gebeuren". Wat is voor Ten Hag gek genoeg om dan toch nog iemand te halen?</p>
<p>De Italiaanse sportkrant La Gazzetta dello Sport meldde onlangs dat Ajax de Spaanse jeugdinternational Dani Olmo van Dinamo Zagreb zou willen halen en het Zweedse Aftonbladet berichtte over interesse in Alexander Kacaniklic van Hammarby IF. Beiden kunnen als aanvallende middenvelder en op de vleugel uit de voeten.</p>
<p>PSV incasseerde afgelopen week naar verluidt 40 miljoen euro voor Hirving Lozano en de Eindhovenaren gaan een deel van die miljoenen herinvesteren. Het gevaar voor PSV is dat andere clubs ook weten dat PSV miljoenen te besteden heeft.</p>
<p>Met Kostas Mitroglou haalde PSV in ieder geval al een nieuwe spits en zijn eerste minuten als invaller tegen Apollon Limassol maakte hij een uitstekende indruk. Met de 31-jarige Griek heeft PSV eigenlijk de opvolger van Luuk de Jong binnen. Als vervanger van Lozano staan Alireza Jahanbakhsh (ex-AZ) en voormalig international Jeremain Lens op de lijst.</p>
<h2>Doan te duur</h2>
<p>De Eindhovenaren hebben interesse in de Japanner Ritsu Doan van FC Groningen, maar de vraagprijs van veertien miljoen euro plus een doorverkooppercentage is voor PSV te gortig. En voor Calvin Stengs van AZ moet PSV nog meer op tafel leggen.</p>
<p>Nicolás González is een alternatief. De 21-jarige Argentijnse aanvaller degradeerde afgelopen seizoen met VfB Stuttgart uit de Bundesliga, net als Timo Baumgartl, die voor tien miljoen euro naar Eindhoven verkaste.</p>
<p>Geen directe versterking, maar mogelijk wel iemand voor de toekomst is Cyril Ngonge. De Belgisch jeugdinternational en aanvaller van Club Brugge loopt nu stage bij Jong PSV. Een huur behoort tot de mogelijkheden.</p>
<p>PSV volgde met de contractverlenging van Steven Bergwijn het voorbeeld van Ajax; een bepalende speler verleiden tot het tekenen van een langer en verbeterd contract. PSV wimpelde een bod van 25 miljoen euro van Sevilla af. Interesse van Ajax werd nooit concreet. Eerder tekende Donyell Malen ook al een nieuw contract.</p>
<h2>Sainsbury en Luckassen richting uitgang</h2>
<p>Trent Sainsbury en Derrick Luckassen kwamen dit seizoen gewoon in actie voor PSV, maar de verdedigers zijn inmiddels overbodig. In beide gevallen wil PSV meewerken aan een vertrek. Dat gold ook voor Bart Ramselaar, die terugkeerde naar FC Utrecht.</p>
<p>Jorrit Hendrix zit inmiddels ook in een behoorlijk uitzichtloze situatie, nu coach Mark van Bommel voor hem geen plaats meer heeft op het middenveld. De 24-jarige linkspoot hoopt dat Bologna, dat al enige tijd interesse toont, alsnog tot een akkoord komt met PSV.</p>
<p>Bij Feyenoord is Jan-Arie van der Heijden de belangrijkste gegadigde om te vertrekken. De verdediger van het kampioensteam van 2017 mocht eerst niet weg vanwege een gebrek aan centrale verdedigers, maar inmiddels is de situatie anders.</p>
<p>Met Edgar Ié en George Johnston heeft Feyenoord twee nieuwe verdedigers en eerstgenoemde maakt tot nu toe een uitstekende indruk. Van der Heijden zat na zijn zwakke optreden tegen FC Utrecht niet eens in de selectie voor het duel met Hapoel Beer-Sheva.</p>
<h2>Verdediger en spits erbij?</h2>
<p>Mogelijk komt er binnenkort nog een verdediger bij. De 22-jarige Argentijn Marcos Senesi van San Lorenzo staat naar verluidt in de belangstelling van Feyenoord. Hij heeft wel een pittig prijskaartje van zeven miljoen euro.</p>
<p>Met de blessure van Nicolai Jørgensen en de verhuur van Dylan Vente aan RKC kan Feyenoord ook nog een centrumspits gebruiken. Nu doet Jaap Stam noodgedwongen een beroep op Luciano Narsingh of Steven Berghuis centraal voorin.</p>
<h2>Blijvertjes</h2>
<p>Als het aan technisch directeur Sjaak Troost had gelegen, was Renato Tapia deze zomer definitief vertrokken bij Feyenoord. De Peruaanse middenvelder heeft namelijk nog maar een contract tot medio 2020.</p>
<p>Tapia heeft zich echter in de basis gespeeld bij het Feyenoord van Stam en is niet van plan te vertrekken. Berghuis mocht niet weg. De buitenspeler stond deze zomer nadrukkelijk in de belangstelling van PSV.</p>
<p>Maar Feyenoord verlengde verrassend het contract van de felbegeerde speler. Berghuis besloot zijn contract bij Feyenoord met een jaar te verlengen tot medio 2022. Ook talent Orkun Kökcü en routinier Jens Toornstra tekenden dit jaar een nieuwe verbintenis bij Feyenoord.</p>
