---
layout: post
title: "Jumbo-Visma krijgt gelijk: achterstand Kruijswijk op Bernal vijf seconden kleiner"
date: Sat, 27 Jul 2019 10:51:38 +0200
categories: 
- sport 
- wielrennen 
externe_link: "https://nos.nl/l/2295309"
feature_image: "https://nos.nl/data/image/2019/07/27/566517/1008x567.jpg"
---

<p>De achterstand van Steven Kruijswijk op Egan Bernal is vijf seconden minder geworden. De organisatie heeft de tijd aangepast, nadat zijn ploeg Jumbo-Visma vragen had gesteld aan de jury van de UCI over de tijdwaarneming bij de etappe van vrijdag.</p>
<p>Ook zijn achterstand op de nummer twee van het algemeen klassement, Julian Alaphilippe, is aangepast: van 40 naar 38 seconden.</p>
<p>Door de regen, hagel en modderstromen op weg naar finishplaats Tignes werd de negentiende etappe vroegtijdig beëindigd. De organisatie besloot vervolgens om de verschillen op de top van de Col d'Iseran aan te houden voor het algemeen klassement.</p>
<p>Jumbo-Visma besloot vanochtend op basis van een berekening van De Avondetappe (gebaseerd op de televisiebeelden) om naar de jury te stappen.</p>
<p>De groep van Kruijswijk, met daarin onder anderen Geraint Thomas en Emanuel Buchmann, kwam volgens de beelden 58 seconden later boven dan Egan Bernal, die na de etappe het geel om zijn schouders kreeg. In de officiële uitslag stond 1.03 als verschil, vijf seconden meer dus.</p>
<p>De ploegleiding van Jumbo-Visma ging daarop, met de NOS-beelden onder de arm, verhaal halen bij de UCI-jury. De vraag van Jumbo-Visma was: waar komen die vijf seconden vandaan?</p>
<p>Duidelijk was dat het geen bonificatieseconden konden zijn. Die worden er pas later bij opgeteld. En omdat Bernal als eerste over de bergtop ging, verdiende hij er acht, geen vijf.</p>
<p>In het klassement stond Kruijswijk op 0.17 van Bernal. Tel daarbij de 0.58 op van de etappe plus de acht bonificatieseconden en je komt uit op 1.23. Maar Kruijswijk stond in het klassement op 1.28 van de gele trui. Dat is nu dus door de Tourorganisatie (ASO) aangepast naar 1.23.</p>
