---
layout: post
title: "'Red Bull is een bedreiging voor Mercedes geworden, dat is knap'"
date: Mon, 05 Aug 2019 08:14:40 +0200
categories: 
- sport 
- autosport 
externe_link: "https://nos.nl/l/2296376"
feature_image: "https://nos.nl/data/image/2019/08/05/568319/1008x567.jpg"
---

<p>Max Verstappen gaat met een prima gevoel de zomerstop van de Formule 1 in. De Limburger liet in de laatste vier races, met twee zeges en een tweede plaats, zien dat er bij Red Bull veel progressie is geboekt. Mag hij nu dromen van de wereldtitel?</p>
<p>"Dromen mag altijd, maar Verstappen zal geen wereldkampioen worden. Daarvoor is het gat met Hamilton te groot", stelt NOS-commentator Louis Dekker. Verstappen staat in het WK-klassement 69 punten achter op de vijfvoudig wereldkampioen.</p>
<p>"In theorie kan het natuurlijk, maar Hamilton presteert ook dit seizoen weer heel constant, behoudens de race in Duitsland. Hij wordt op z'n sloffen wereldkampioen."</p>
<h2>'Voor Hamilton mag het niet misgaan'</h2>
<p>Ook voormalig Formule 1-coureur Jan Lammers ziet het waarschijnlijk niet meer fout gaan voor de excentrieke rijder uit Stevenage.</p>
<p>"Hamilton heeft het beste materiaal en op basis daarvan kan het eigenlijk niet misgaan voor hem, maar je weet het niet. Er kan in de resterende negen races nog veel gebeuren."</p>
<p>Door de zeges van Verstappen in Oostenrijk en Duitsland is het zweet een beetje uitgebroken bij Hamilton en Mercedes. Het is dan niet verwonderlijk dat na zijn eerste poleposition Mercedes-teambaas Toto Wolff Verstappen tipte als de grootste uitdager van zijn renstal.</p>
<p>"We moeten Max serieus nemen en zien als rivaal voor de titel, net als dat we de twee Ferrari-coureurs als bedreiging zien", aldus Wolff.</p>
<h2>Red Bull is een bedreiging voor Mercedes</h2>
<p>Hamilton liet zich zondag na de race ontvallen dat er in deze fase van het seizoen ineens nauwelijks meer een verschil is tussen de wagens van Mercedes en Red Bull.</p>
<p>"Die jongens roepen altijd van alles, vooral wat hen uitkomt, maar er zit wel een kern van waarheid in", aldus Lammers.</p>
<p>"Red Bull is er in mijn ogen nog niet helemaal en moet zich met Verstappen in het najaar vooral concentreren op de circuits die hen goed liggen, zoals Mexico en Singapore."</p>
<p>Dekker: "Red Bull is een concrete bedreiging voor Mercedes geworden en dat doen ze met één rijder. Dat is knap. Het team heeft denk ik ook boven verwachting gepresteerd. Wat als Daniel Ricciardo nog bij Red Bull had gereden? Dat had de strijd tussen die teams denk ik nog groter gemaakt."</p>
<p>De tweede seizoenshelft gaat volgens Dekker en Lammers nog veel vuurwerk opleveren. "Verstappen zie ik behalve in Mexico en Singapore ook in Japan hoge ogen gooien. Dat moet ook wel hè, nu met Honda als motorleverancier", zegt Dekker.</p>
<p>"Hamilton en Verstappen gaan de tweede seizoenshelft een gezicht geven, met Bottas daar kort achter. Vettel en Leclerc zijn met Ferrari tot een bijrol veroordeeld. Dat is eigenlijk te bizar voor woorden, als je naar de voorspellingen voor aanvang van het seizoen keek."</p>
<p>Volgens Lammers breekt er voor Red Bull een belangrijke fase aan met het oog op de toekomst. "Vaak zie je dat renstallen na de zomerstop hun auto's zo ontwikkeld hebben dat dit ook naar de eerste helft van het nieuwe seizoen wordt doorgetrokken. Dat geldt dus ook voor Red Bull. Zij moeten een basis leggen voor 2020."</p>
