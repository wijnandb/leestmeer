---
layout: post
title: "'Advocaat neemt telefoon niet op, die is bezig met Feyenoord'"
date: Tue, 29 Oct 2019 06:08:26 +0100
category: sport
externe_link: "https://nos.nl/l/2308108"
feature_image: "https://nos.nl/data/image/2019/10/29/588167/1008x567.jpg"
aantal: 574
unieke: 321
bron: "NOS"
---

<p>Het vertrek van Jaap Stam bij Feyenoord moet vorige week zijn ingeluid na het 1-1 gelijkspel tegen Heracles. Althans, dat is het vermoeden van Mikos Gouka, die als verslaggever van het AD de Rotterdamse club op de voet volgt. Na de wedstrijd tegen Heracles moet Stam volgens Gouka tot de conclusie zijn gekomen dat hij dit Feyenoord niet aan de praat zal krijgen.</p>
<p>In het Sportforum van Langs de Lijn En Omstreken blikte Gouka maandagavond samen met VI-verslaggever Simon Zwartkruis en NOS-voetbalcommentator Frank Snoeks terug op de periode Stam bij Feyenoord. Maandagmiddag diende de trainer zijn ontslag in, na slechts 119 dagen werkzaam te zijn geweest in De Kuip.</p>
<p>"Stam dacht dat hij, als de betere spelers weer fit waren, meer voetbal in het elftal zou kunnen krijgen", zegt Gouka. "Maar tegen Heracles, mét Jørgensen en Toornstra erbij, liep het nog steeds voor geen meter. Toen moet hij al het gevoel hebben gehad dat het onder zijn leiding niet meer goed zou komen."</p>
<p>De bestuurlijke onrust bij Feyenoord, dat op zoek is naar een nieuwe algemeen directeur en een nieuwe technisch directeur, heeft Stam ook niet geholpen, meent Frank Snoeks. "Als het boven regent, dan druppelt het beneden. Martin van Geel (voormalig td, red.) en Jan de Jong (voormalig algemeen directeur, red.) hebben Stam bij zijn aanstelling beloftes gedaan over het aantrekken van nieuwe spelers. Toen zij vertrokken waren hun beloftes waardeloos geworden. Die beloofde spelers kwamen niet."</p>
<p>Voorlopig worden de taken van Stam overgenomen door de overige leden van de technische staf, maar het is de vraag wie hem moet opvolgen bij Feyenoord. Assistent-trainer Jean Paul van Gastel beschikt over de juiste diploma's om hoofdtrainer te worden, maar hij is daar volgens Simon Zwartkruis niet geschikt voor.</p>
<h2>'Dan vlieg je er gewoon uit'</h2>
<p>Gouka denkt dat Dick Advocaat al met Feyenoord in gesprek is. "Hij nam zijn telefoon niet op. Dat doet hij altijd als er iets is waar hij niks over mag zeggen. Misschien is het toeval, maar ik denk het niet."</p>
<p>Wie de nieuwe trainer ook wordt, hij zal het volgens de sprekers in het Sportforum lastig krijgen. Snoeks gelooft niet dat er in Rotterdam-Zuid een wonder te verrichten is. "Je zit met dezelfde selectie, ze zijn terneergeslagen en hebben geen vertrouwen. Stam zei dat spelers de afspraken niet nakwamen. Dat hoeven ze onder Dick Advocaat niet te proberen, dan vlieg je er gewoon uit."</p>
<p>De fitheid van de spelers zou prioriteit nummer één moeten zijn, stelt Zwartkruis. "Het is noodzakelijk om fysiek beter te presteren, maar fitte spelers voelen zich ook mentaal beter. Bij AZ, waar ze superfit zijn, zie je echt dat het helpt."</p>
<p>Het gebrek aan adequate vervangers is ook een probleem volgens Mikos Gouka. "Fer, Narsingh, Karsdorp. Al die jongens hebben weinig gespeeld de afgelopen jaren. Ze zijn niet fit genoeg om meerdere wedstrijden in de week te spelen. Maar die spelers kan Feyenoord niet missen, de invallers zijn niet goed genoeg."</p>
<h2>'Vertrouwen winnen'</h2>
<p>Toch moet Feyenoord dit seizoen nog in de topvijf van de eredivisie kunnen eindigen, is de unanieme mening. Gouka gelooft zelfs dat het seizoen voor Feyenoord nog meer kan opleveren. "Een nieuwe trainer is best in staat om dit Feyenoord weer aan de praat te krijgen."</p>
<p>"Ze kunnen zomaar overwinteren in de Europa League, ze zitten nog in het toernooi om de KNVB-beker en de komende wedstrijden in de eredivisie zijn niet tegen superzware tegenstanders. Daar kunnen ze misschien weer wat vertrouwen winnen."</p>
