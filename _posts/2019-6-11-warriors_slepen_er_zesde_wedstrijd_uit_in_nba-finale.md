---
layout: post
title: "Warriors slepen er zesde wedstrijd uit in NBA-finale"
date: Tue, 11 Jun 2019 07:00:43 +0200
category: sport
externe_link: "https://nos.nl/l/2288501"
feature_image: "https://nos.nl/data/image/2019/06/11/555998/1008x567.jpg"
---

<p>Toronto Raptors is er niet in geslaagd om al in de vijfde wedstrijd van de NBA-finale de titel in de wacht te slepen. De ploeg uit Canada verloor in eigen huis nipt van titelverdediger Golden State Warriors: 105-106. In de best-of-7-serie leidt Toronto nu met 3-2.</p>
<p>Golden State stond vrijwel de hele wedstrijd voor, maar met nog drie minuten op de klok hadden de Raptors hun eerste kampioenschap voor het grijpen. Kawhi Leonard had de thuisploeg op een 103-97 voorsprong gezet. In de resterende minuten ging het toch mis voor Toronto.</p>
<h2>Durant keert terug en valt uit</h2>
<p>De thuisploeg miste vijf van de laatste zes schoten en Klay Thompson en Stephen Curry bezorgden Golden State de winst met samen negen punten. Met 31 punten, 8 rebounds en 7 assists was Curry de topscorer van de avond. Thompson en Toronto's Leonard waren ieder goed voor 26 punten.</p>
<p>Kevin Durant keerde terug bij Golden State na afwezigheid van een maand vanwege een kuitblessure. Hij liet elf punten noteren, maar raakte na twaalf minuten ook weer geblesseerd. Met een pijnlijke Achillespees hinkelde hij naar de kleedkamer om later op krukken terug te keren.</p>
<h2>Zesde wedstrijd in Californië</h2>
<p>De nederlaag was een tegenvaller voor basketbalminnend Toronto. De stad had zich al opgemaakt voor een groot feest ter ere van de historische eerste NBA-titel voor de Raptors. In de stad keken fans op grote schermen en in de stromende regen naar de vijfde wedstrijd van de finale.</p>
<p>Donderdag staat in Oakland, Californië, de zesde wedstrijd op het programma en bij winst van Golden State, de kampioen van 2015, 2017 en 2018, volgt dan zondag de zevende en laatste wedstrijd in Toronto.</p>
<p>Het is een team pas één keer gelukt om in de NBA-finale een achterstand van 3-1 om te buigen in een overwinning. Cleveland Cavaliers slaagde daar in 2016 in.</p>
