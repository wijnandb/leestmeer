---
layout: post
title: "DNB-baas haalt uit naar Europese Centrale Bank"
date: Fri, 13 Sep 2019 12:35:10 +0200
categories: 
- financieel 
- economie 
externe_link: "https://nos.nl/l/2301532"
feature_image: "https://nos.nl/data/image/2019/09/13/576954/1008x567.jpg"
aantal: 398
unieke: 233
bron: "NOS"
---

<p>De Nederlandsche Bank is tegen de maatregelen die de Europese Centrale Bank gisteren aankondigde om de Europese economie te stimuleren. Dat zegt DNB-president Klaas Knot in een speciaal opgestelde verklaring. Het is niet de eerste keer dat Knot zich kritisch uitlaat over het beleid, maar het is wel bijzonder dat de president van DNB zich een dag na een ECB-besluit tegen maatregelen uitspreekt.</p>
<p>De ECB besloot gisteren de rente verder te verlagen. Ook wordt het opkoopprogramma opnieuw opgestart, waarmee er miljarden euro's extra in de economie gepompt worden.</p>
<p>Dat zijn crisis-achtige maatregelen, en Knot wijst erop dat het helemaal niet zo slecht gaat met de economie in de eurolanden. Die draait goed, en de lonen stijgen. Burgers, bedrijven en de overheid kunnen makkelijk en goedkoop aan geld komen, dus er staat ze weinig in de weg om te consumeren en te investeren.</p>
<p>"Dit brede pakket aan maatregelen, en met name het opnieuw opstarten van het aankoopprogramma van obligaties staat in geen verhouding tot de huidige economische omstandigheden", zegt Knot.</p>
<h2>'Geen aanwijzingen voor euro-brede recessie'</h2>
<p>Ondertussen zijn er wel al negatieve gevolgen voelbaar van het al ruime rentebeleid van de ECB, blijkt uit de opsomming van Knot. Zo leveren relatief veilige investeringen minder op door de lage rente, en gaan investeerders steeds meer op zoek naar meer risicovolle investeringen die meer opleveren. Op de huizenmarkt worden risico's juist overmatig opgezocht.</p>
<p>Al met al zijn er gegronde redenen om de effectiviteit van de nieuwe maatregelen van de ECB in twijfel te trekken, denkt Knot.</p>
<p>"Er is geen sprake van een deflatierisico, noch zijn er aanwijzingen voor een eurogebied-brede recessie", aldus de DNB-president. "Het enige wat op dit moment waarneembaar is, is dat de inflatievooruitzichten achterblijven bij het ECB-streven. Dat is zorgwekkend, maar betekent niet dat het opnieuw opstarten van een zwaar middel zoals het aankoopprogramma het geÃ«igende instrument is."</p>
<h2>Meer verzet</h2>
<p>Knot is niet de enige president van een centrale bank die er zo over denkt binnen de Eurolanden. Afgelopen weken hebben al verschillende centrale bankpresidenten, zoals die van Duitsland en Frankrijk, zich kritisch uitgelaten over de koers van ECB-president Mario Draghi.</p>
<p>Opvallend genoeg deed Draghi het gisteren tijdens de persconferentie waarin hij de maatregelen presenteerde voorkomen alsof er nauwelijks tegenstand was. "Uiteindelijk was de consensus zo breed dat het niet nodig was om er over te stemmen. Er was geen reden om te stemmen. Er was zo'n duidelijke meerderheid."</p>
