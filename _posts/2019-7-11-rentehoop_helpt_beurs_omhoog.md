---
layout: post
title: "Rentehoop helpt beurs omhoog"
date: Thu, 11 Jul 2019 09:09:46 +0200
categories: 
- financieel 
- koersen 
externe_link: "https://www.telegraaf.nl/financieel/1628882123/rentehoop-helpt-beurs-omhoog"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/524b00cc-a3ac-11e9-b56c-0255c322e81b.jpg"
---

<p class="intro">Het vooruitzicht van een renteverlaging in de Verenigde Staten was al goed voor de financiële markten in Amerika en Azië, en nu gaan ook de koersen in Amsterdam omhoog.</p> <p>De AEX-index, de belangrijkste graadmeter aan Beursplein 5, opent de dag 0,3% hoger op 567,3 punten. De Midkap-index start de dag op 795,9 punten, een plus van 0,6%. Ook elders in Europa boeken beleggers mooie winsten, met 0,2% erbij voor de Londense FTSE100, een plus van 0,4% voor de CAC-40 in Parijs, en 0,1% in Frankfurt voor de DAX-index.</p><p>De belangrijkste beurzen in Azië sloten vannacht ook hoger, met 0,5% erbij voor de Nikkei in Tokio, een plus van 0,8% voor de Hang Seng in Hongkong, en 0,1% winst voor de beurs van Shanghai. Ook de grote indices op Wall Street staan voorbeurs in de plus.</p><p>Powell</p><p>Dat alles is het werk van één man: Jerome Powell. De voorzitter van de Amerikaanse centrale bank Fed hintte gisteren in het Amerikaanse Huis van Afgevaardigden nadrukkelijk op een renteverlaging in juli. Met het prachtige banenrapport van afgelopen vrijdag vreesden beleggers even dat die verlaging er niet meer in zat, maar nu lijkt de Fed toch weer de economie te gaan stimuleren.</p><p>Vanmiddag spreekt Powell ook nog met leden van de Senaat. Bovendien komen de notulen naar buiten van de laatste rentevergadering van de Europese Centrale Bank.</p><p>Zwaargewicht Shell geeft een mooie zwieper aan de Amsterdamse beurs, met een 0,8% hogere koers in de vroege handel. De olieprijs staat op $67,39 per vat, 0,6% in de plus. Verder beleven ook staalreus ArcelorMittal (+0,8%), biotechbedrijf Galapagos (+0,7%), uitzender Randstad (+0,6%) en wetenschappelijk uitgever RELX (+0,7%) een mooi begin van de dag.</p><p>In de Midkap-index zijn het ook de industriële fondsen die uit de startblokken schieten: metaalbedrijf AMG krijgt er 1,2% bij en staalfabrikant Aperam 1%, net als Fugro en SBM Offshore, twee bedrijven in de olie-industrie.</p><p>Bij de kleinere aandelen kan het maar niet op voor Sif. De fabrikant van windmolenfunderingen mag aan de slag voor Vattenfall, en krijgt er dik 7% bij. Investeerder Value8 wordt beloond voor de halfjaarcijfers met een 2,2% hogere koers.</p>
