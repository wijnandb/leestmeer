---
layout: post
title: "Nieuwe kliniek op Curaçao voor onverzekerde Venezolaanse vluchtelingen"
date: Sun, 14 Jul 2019 17:55:07 +0200
category: nieuws
externe_link: "https://nos.nl/l/2293475"
feature_image: "https://nos.nl/data/image/2019/07/14/563485/1008x567.jpg"
---

<p>Venezolaanse migranten zonder verblijfspapieren en vluchtelingen op Curaçao kunnen sinds deze week voor medische zorg terecht in een nieuwe kliniek in Willemstad. Daar krijgen ze gratis huisartsenzorg, prenatale zorg, kraamzorg, anticonceptie, en zorg voor hiv en diabetes aangeboden.</p>
<h2>Tien procent</h2>
<p>Zowel de Venezolaanse migranten als de vluchtelingen verblijven illegaal op het eiland, want Curaçao kent geen asielwetgeving en voert een agressief ontmoedigingsbeleid. Minister van Volksgezondheid, Suzy Römer, zegt dat dat is afgesproken binnen het koninkrijk.</p>
<p>Geschat wordt dat tussen de tien- en vijfentwintigduizend Venezolanen illegaal op het eiland verblijven. Dat is tien procent van de totale bevolking van Curaçao. De meesten leven ondergronds, bang om ontdekt, opgepakt en uitgezet te worden.</p>
<p>Een groep van tweehonderd Venezolanen heeft inmiddels een asielstatus gekregen van de Vluchtelingenorganisatie van de Verenigde Naties, UNHCR. Maar die wordt door Curaçao niet erkend. De groep wordt nu wel gedoogd, maar mag net als al hun andere landgenoten niet werken of zich verzekeren tegen ziektekosten.</p>
<h2>Acute gevallen</h2>
<p>De toegang tot zorg wordt bemoeilijkt doordat het grootste ziekenhuis van Curaçao Venezolanen en andere onverzekerden weigert te behandelen. Medisch directeur, dr. Franke Scheper zegt dat het armlastige ziekenhuis geen geld heeft, net als de overheid, en zich noodgedwongen moet richten op mensen die hun zorg wel kunnen betalen.</p>
<p>"Een lastig dilemma, want als arts wil je mensen helpen", zegt Scheper. Hij verzekert dat acute gevallen altijd worden geholpen, maar erkent dat het ziekenhuis patiënten net zo lang tegenhoudt tot ze vanzelf acuut worden.</p>
<p>De Venezolaanse vluchteling Eriann Perozo heeft dat aan den lijve ondervonden. Ze was hoogzwanger en had een medische indicatie om met een keizersnee te bevallen. Tot twee keer toe werd ze geweigerd. Pas toen haar vliezen waren gebroken en ze ontsluiting kreeg, werd ze geholpen. Tot aan de bevalling hoorde ze het administratieve personeel schreeuwen tegen haar man dat ze niet geholpen zou worden zonder te betalen.</p>
<h2>Nieuwe kliniek</h2>
<p>De nieuwe kliniek is opgezet door de Nederlandse arts, Elisa Janszen, die zelf werkt in het eerder genoemde grote ziekenhuis. "Voor mij en veel van mijn collega's is het onacceptabel dat mensen de toegang tot zorg wordt ontzegd. Basale zorg is een recht van mensen."</p>
<p>Janszen heeft een lokale stichting opgericht, 'Salú pa Tur' (gezondheid voor allen) dat financieel gesteund wordt door onder andere UNHCR en de stichting Vluchteling in Nederland.'</p>
<p>Ze hoopt met zorgaanbieders afspraken te kunnen maken om ook in de tweede lijn 'gratis' zorg aan te kunnen bieden. "Mijn eigen ziekenhuis heeft daar nog niet op gereageerd, maar de bedoeling is dat de rekening daarvoor gewoon betaald gaat worden vanuit de stichting. Nu krijgt het ziekenhuis in ieder geval niets."</p>
<p>Minister Römer heeft met haar collega van Justitie afgesproken, dat de vreemdelingendienst de Venezolaanse patiënten met rust zal laten.</p>
