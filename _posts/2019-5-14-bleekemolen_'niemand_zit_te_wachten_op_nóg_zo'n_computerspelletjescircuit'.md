---
layout: post
title: "Bleekemolen: 'Niemand zit te wachten op nóg zo'n computerspelletjescircuit'"
date: Tue, 14 May 2019 18:15:43 +0200
category: sport
externe_link: "https://nos.nl/l/2284617"
feature_image: "https://nos.nl/data/image/2019/05/14/549922/1008x567.jpg"
---

<p>Het circuit van Zandvoort is sinds de laatste grand prix in 1985 amper veranderd. De terugkeer van de Formule 1 in 2020 maakt ingrepen noodzakelijk. Toch gaat niet alles op de schop, verwacht insider Michael Bleekemolen.</p>
<p>"Ik ben niet bang dat ze de baan gaan verminken. Niemand zit te wachten op nóg zo'n computerspelletjescircuit met enorme uitloopstroken. Coureurs houden van een baan die fouten afstraft", zegt Bleekemolen.</p>
<p>De Grand Prix van Nederland gaat in 1977 aan zijn neus voorbij: Michael Bleekemolen slaagt er bij zijn enige poging niet in zich te kwalificeren. Bleekemolen besmet wel zijn zoons Sebastiaan en Jeroen met het racevirus.</p>
<h2>Belangrijkste huurder circuit</h2>
<p>Ze worden de voornaamste huurder van het duinencircuit. Het familiebedrijf organiseert er rijvaardigheidstrainingen, racecursussen en evenementen. Michael Bleekemolen (69) kan daardoor uitstekend schetsen wat er in Zandvoort moet gebeuren voor mei 2020.</p>
<p>Tijdens een rondje in een Lamborghini stipt Bleekemolen de plussen en minnen van het circuit aan. "Het begint natuurlijk met de Tarzanbocht. Die grindbak is vrij kort. Weinig uitloop. Als auto's elkaar daar raken is het link. Ik denk dat daar nog wel iets moet gebeuren."</p>
<p>Bleekemolen herinnert zich heftige F1-incidenten. "Derek Warwick, Rene Arnoux; behoorlijke klappers. Auto's gingen de lucht in en als je vliegt, rem je niet. Ik ben benieuwd hoe ze dat oplossen qua veiligheid."</p>
<h2>Kans</h2>
<p>Bleekemolen is opgetogen over de terugkeer van de koningsklasse. "Het wordt een enorme kluif, maar dit is een kans die je niet laat lopen."</p>
<p>De inwoner van Aerdenhout en Monaco mag zelf eeuwig pronken met de status 'Formule 1-coureur', maar bleef steken op één GP-deelname. In het Amerikaanse Watkins Glen strandde hij in 1978 door een olielek. Zijn leven draait niettemin om autosport en Zandvoort.</p>
<p>"In 1956 zat ik hier voor het eerst op de tribune. Daar was een vak voor de pers, maar mijn vader had er relaties. Als zesjarige keek ik er naar Fangio en Moss. Toen dacht ik: brandweerman of piloot is niet spannend genoeg. Ik wil op Formule 1."</p>
<h2>Kort avontuur</h2>
<p>Bleekemolens F1-avontuur was van korte duur, maar zorgde er wel voor dat hij kind van huis werd in Zandvoort. "Als ik zelf niet elders hoefde te rijden, was ik hier."</p>
<p>Zijn hoofd zit boordevol herinneringen. "Catastrofaal was de dood van Rob Slotemaker. Ik heb Ben Pon zien crashen zonder gordel. Met alle geluk van de wereld overleefde hij dat. Ik zag Jacky Ickx winnen. Jackie Stewart. En het gevecht Lauda versus Prost in 1985. Twee vijanden in een team. Legendarisch."</p>
<p>Bleekemolen weet veel van het reilen en zeilen in Zandvoort, waar het circuit sinds de jaren dertig van de vorige eeuw diverse keren aangepast is. "Ik hoor veel in de wandelgangen. We rijden nu door de Hugenholtzbocht, vernoemd naar de voormalige circuitdirecteur. Deze gaan ze waarschijnlijk inkorten, zodat de paddock-ingang kan worden verbreed."</p>
<p>Voorzichtig stuurt Bleekemolen richting Scheivlak. "Hier zitten een paar gemene hobbels. Ik reed hier onlangs met een race-Porsche en kwam 20 centimeter van de grond. Dat moeten ze aanpakken."</p>
<h2>Water</h2>
<p>Max Verstappen is een geweldige regenrijder, maar Bleekemolen ziet bij buien beren op de weg. "Dat zorgt hier voor diepe plassen. Dan gaat een auto drijven en zit je in een speedboot. Dat is heftig. Met een boot kun je nu eenmaal minder fijn sturen dan met een auto. Water is een groot probleem op deze baan."</p>
<p>Toch vindt Bleekemolen Zandvoort een fantastisch circuit. "Het is old school en een beetje ouderwets, maar dat heeft ook charme. De vangrail staat op de meeste plekken redelijk acceptabel. Hoeft weinig aan te gebeuren. In de Kumho-bocht zie je de heuvel recht in het grind omhoog lopen. Veiliger kun je het niet krijgen."</p>
<p>De Arie Luyendijk-bocht leidt naar het rechte stuk. "Deze moet iets aangepast worden, zodat ze eerder op het gas kunnen. Anders wordt inhalen erg lastig."</p>
<h2>Hoofdtribune</h2>
<p>De hoofdtribune op het rechte stuk is veel te klein voor de F1. "Het lijkt op de tribune waar ik met de kleinkinderen naar de F-jes kijk." Een groot probleem is dat volgens de autosportveteraan niet. "De zandheuvels gaan plaatsmaken voor tijdelijke bouwwerken. Die zetten ze neer en breken ze weer af. Net als in Monaco."</p>
<p>Toch is het in Zandvoort een stuk minder eenvoudig dan in Monaco, zegt de inwoner van het prinsdom. "Het is daar net Lego. Alle vangrailplekken hebben een nummertje en dan kieperen ze het er zo op. Alles staat kant en klaar. Het is een geoliede machine: zes weken opbouwen en een maand afbreken. In Zandvoort moet veel meer permanent worden aangepast."</p>
<p>De gedateerde, krappe pitboxen vindt Bleekemolen niet F1-onwaardig. "Vergeleken met Monaco zijn dit vijfsterrenhotels. Ze mogen iets groter, maar dat kan eenvoudig."</p>
<p>De grootste klus: alles op tijd klaar krijgen. "Niet alleen de baan en de veiligheid, maar ook alle faciliteiten. Dat wordt heel spannend. De klok tikt: een jaar is krap. Er moet ontzettend veel worden geregeld en de F1 is veeleisend. Ze laten de rotklussen uiteraard over aan de circuitdirectie. Nu de handtekeningen zijn gezet, is er geen weg meer terug. Eigenaar Prins Bernhard zal veel expertise moeten inhuren."</p>
<h2>Geld</h2>
<p>En dan is er nog die andere uitdaging: geld. De koningsklasse is een miljoenen verslindend circus. "Er zijn maar weinig GP's met een batig saldo. De huidige sponsors hebben er niks aan. Alles wordt afgeplakt", zegt Bleekemolen.</p>
<p>"Eigenlijk wordt Zandvoort een stukje niemandsland waar niemand iets te vertellen heeft, maar als de prins heeft geregeld dat bedrijven garant staan, heeft hij de risico's goed afgedekt."</p>
