---
layout: post
title: "Bruggetjes Giethoorn beschermd tegen botsende toeristenboten"
date: Tue, 14 May 2019 22:57:56 +0200
category: nieuws
externe_link: "https://nos.nl/l/2284665"
feature_image: "https://nos.nl/data/image/2019/05/14/549995/1008x567.jpg"
---

<p>Giethoorn gaat bruggetjes in het waterrijke dorp beschermen tegen toeristen die ertegenaan varen met hun bootjes.</p>
<p>De gemeente plaatst naast de bruggen palen met daarop dwarsbalken. Die moeten de klappen van de toeristenbootjes opvangen. Alle inwoners die een eigen brug hebben langs het toeristische deel van de grachten in Giethoorn komen in aanmerking voor de botsbescherming, schrijft RTV Oost.</p>
<h2>Publiekstrekker</h2>
<p>Het pittoreske Giethoorn is een populaire bestemming van toeristen, met name die uit AziÃ«. Maar er is een haat-liefdeverhouding met de bezoekers. De toeristische sector profiteert, maar er is ook overlast voor bewoners. Toeristen lopen door hun tuinen en gaan voor de ramen staan om naar binnen te kijken.</p>
<p>En er ontstaat dus ook schade aan bruggen door de vele boten in de grachten. Op drukke dagen is het filevaren in Giethoorn en niet alle kapiteins van de huurbootjes beschikken over de capaciteit om de boot zonder botsen over het water te sturen.</p>
<h2>Lastige klus</h2>
<p>De gemeente geeft inwoners daarom nu de mogelijkheid hun brug te laten beschermen. Dat is geen eenvoudige klus: het is lastig manoeuvreren in de smalle grachten met lage bruggetjes en het werk kan niet vanaf de weg gedaan worden. De palen worden daarom vanaf een drijvend ponton met een kraantje in de slappe veengrond geduwd.</p>
<p>Toeristen en omwonenden kunnen tijdens de werkzaamheden de gracht niet gebruiken. Om de overlast zoveel mogelijk te beperken, wordt er alleen tussen 06.00 en 10.00 uur gewerkt.</p>
