---
layout: post
title: "Hockeysters pakken tiende Europese titel én olympisch ticket"
date: Sun, 25 Aug 2019 17:24:28 +0200
category: sport
externe_link: "https://nos.nl/l/2298934"
feature_image: "https://nos.nl/data/image/2019/08/25/572527/1008x567.jpg"
---

<p>De Nederlandse hockeyvrouwen zijn voor de tiende keer Europees kampioen geworden door Duitsland met 2-0 te verslaan in de EK-finale in Antwerpen. Belangrijker wellicht is dat Oranje daardoor zeker is van deelname aan de Olympische Spelen.</p>
<p>Het grote doel is namelijk om volgend jaar in Tokio olympisch kampioen te worden. Het is de enige grote titel die de ploeg van bondscoach Alyson Annan nu niet heeft. Oranje is regerend Europees en wereldkampioen en won ook de laatste editie van de Pro League.</p>
<h2>Direct doorschakelen naar Tokio</h2>
<p>"Nog een jaartje", zei aanvoerster Eva de Goede dan ook na afloop. "Dit jaar was fantastisch. We kijken onwijs uit naar Tokio. Deze ploeg barst van het zelfvertrouwen, zelfs al het stroef loopt. Dat vind ik zo knap."</p>
<p>Bekijk in de videocarrousel hieronder interviews met Eva de Goede, Kelly Jonker en Frédérique Matla.</p>
<p>Kelly Jonker maakte het belangrijke eerste doelpunt voor Oranje en na afloop kwamen - na een jaar van blessureleed - de tranen. "Ik heb lang getwijfeld of ik door wilde, maar heb altijd steun gevoeld vanuit Oranje. Ik dacht ook al dat ik ging scoren in de finale."</p>
<h2>Rommelige finale</h2>
<p>De EK-finale tegen rivaal Duitsland werd een wat rommelige wedstrijd met weinig kansen en weinig hoogtepunten. Nederland wist voor rust uit vier corners niet te scoren, maar kwam wel op 1-0: Eva de Goede joeg de bal hard de cirkel in, waar Kelly Jonker al klaar stond voor haar specialiteit, de tip-in.</p>
<p>Duitsland kwam voor rust slechts drie keer de cirkel in en kreeg eigenlijk maar één kansje. Ook na de pauze gaven de ploegen elkaar geen ruimte voor een vloeiende aanval en waren de kansen schaars.</p>
<h2>Duitsland offert keepster op; Oranje profiteert</h2>
<p>Jonker joeg de bal in het vierde kwart nog langs de kruising en een strafcorner van Lauren Stam werd op de lijn gestopt. Twee minuten voor tijd maakte de Duitse keepster plaats voor een veldspeelster en Oranje profiteerde: Lidewij Welten was het eindstation van een snelle uitbraak.</p>
<p>Bij de mannen legde België gisteren ten koste van Spanje beslag op de Europese titel. Nederland, dat onttroond werd als kampioen, sloot het toernooi af met een bronzen medaille.</p>
