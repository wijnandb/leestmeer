---
layout: post
title: "APG trekt loon van mannen en vrouwen gelijk"
date: Wed, 22 May 2019 14:12:36 +0200
categories: 
- financieel 
- economie 
externe_link: "https://nos.nl/l/2285818"
feature_image: "https://nos.nl/data/image/2019/05/22/551737/1008x567.jpg"
---

<p>APG, de uitvoeringsorganisatie van pensioenfonds ABP, gaat het loon van mannen en vrouwen gelijktrekken. 125 vrouwelijke medewerkers kregen vandaag te horen dat ze per 1 juni een salarisverhoging krijgen. Ze krijgen voortaan hetzelfde salaris als hun mannelijke collega's met vergelijkbare functies, ervaring en dienstjaren. Voor sommigen is de salarisstijging meer dan tien procent.</p>
<p>"We staan bij APG voor gelijk loon voor gelijk werk en dat zetten we vandaag recht", zegt HR-directeur Marloes Sengers. "Bovendien nemen we maatregelen om ongelijke beloning in de toekomst uit te sluiten, zowel financieel als in beleid."</p>
<p>Het is volgens vakbond FNV het eerste bedrijf dat zelf de loonkloof tussen mannen en vrouwen dicht. Toch is het niet voor het eerst dat een bedrijf in Nederland aangeeft actief iets aan de loonkloof te willen doen.</p>
<h2>Ook Aegon en KPN</h2>
<p>Vorig jaar sloot verzekeraar Aegon al een cao met de vakbonden, waarin afgesproken werd dat het bedrijf zou onderzoeken of er een loonkloof was en werden er afspraken gemaakt over gelijke beloning.</p>
<p>Volgens FNV was dat toen voor het eerst. Alleen bleek het na onderzoek niet nodig om de lonen gelijk te trekken: mannen en vrouwen werden al gelijk betaald. Ook KPN heeft recent in de cao afgesproken naar de loonkloof te kijken, dat onderzoek loopt nog.</p>
<p>De bond is positief verrast door de maatregel van APG. "We zien vaker dat bedrijven onderzoeken instellen naar loonverschillen tussen mannen en vrouwen, maar hier was het onderzoek al gedaan. Dat is uniek", zegt woordvoerder Wilfred Beens van FNV.</p>
<h2>Waar komt loonkloof vandaan?</h2>
<p>Het bedrijf gaat ook onderzoek doen. "We willen uitzoeken hoe en waardoor het komt dat er verschillen zijn in beloning tussen mannen en vrouwen, dus hoe het zover heeft kunnen komen, zodat we dat duurzaam kunnen aanpakken."</p>
<p>Dat is ook voor de FNV belangrijk. "APG heeft loontabellen op basis van functie en werkervaring. In theorie zou iedereen hetzelfde moeten verdienen. Waarom dat nu niet zo is, moet worden onderzocht."</p>
<p>Bij APG werken zo'n 3000 mensen, van wie 960 vrouwen. 125 vrouwelijke medewerkers, 13 procent van de vrouwen, kregen gemiddeld 2,2 procent minder salaris dan hun mannelijke collega's. Bij de overige 840 vrouwen was er geen verschil in salaris met mannelijke medewerkers.</p>
