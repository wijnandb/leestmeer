---
layout: post
title: "Van Bommel na verlies PSV: 'Je moet realistisch zijn, het kampioenschap is weg'"
date: Sun, 12 May 2019 17:20:49 +0200
categories: 
- sport 
- voetbal 
externe_link: "https://nos.nl/l/2284286"
feature_image: "https://nos.nl/data/image/2019/05/12/549522/1008x567.jpg"
---

<p>De titelrace is na de nederlaag van PSV bij AZ (1-0) gespeeld, beseft trainer Mark van Bommel. "Het kan theoretisch nog, maar je moet wel normaal blijven nadenken."</p>
<p>"Je moet realistisch zijn, het kampioenschap is weg", vervolgt hij. "We hebben slecht gespeeld. Ons positiespel was niet goed, we hadden veel te veel balverlies en waren slordig. Daarom winnen we niet."</p>
<p>"We hebben een paar goede kansen gehad, ook nadat we achter waren gekomen", constateert aanvoerder Luuk de Jong, die zich niet bezighield met de snelle voorsprong van Utrecht bij Ajax. "Je moet eerst zelf de wedstrijd zien te winnen. Dat doe je niet en dan is het klaar."</p>
<h2>'Zelf twee keer winnen'</h2>
<p>"Ajax heeft van de week een flinke domper gehad, die heb ik zelf ook meegemaakt", aldus Van Bommel, die in 2005 in de laatste minuut van de halve finale van de Champions League ten onder ging tegen AC Milan.</p>
<p>Datzelfde overkwam Ajax afgelopen woensdag tegen Tottenham Hotspur. Van Bommel: "Voor ons veranderde er daardoor in het gevoel wat, maar dat heeft geen invloed op deze wedstrijd. Je moet zelf gewoon twee keer winnen."</p>
<p>"Kampioen worden is de doelstelling. Wanner dat niet lukt, heb je gefaald", aldus De Jong. "Als je concurrent goed is, moet je zorgen dat je beter bent. Wanneer dat niet lukt, doet het altijd pijn."</p>
<h2>'Teleurgesteld en kapot'</h2>
<p>"Iedereen is teleurgesteld en kapot", omschrijft De Jong de stemming in het Eindhovense kamp. "Maar ik denk dat we dit seizoen mooie dingen hebben neergezet waar je trots op kunt zijn. We hebben mooie wedstrijden gespeeld, ook Europees."</p>
<p>"Helaas, met een heel goede concurrent. Dat ook."</p>
<p>"Mooi voor iedereen om te zien dat de spanning er elke keer was", besluit De Jong over de zo goed als verloren titelstrijd. "Nu wint Ajax hem. We zullen onze rug moeten rechten en er volgend jaar weer voor moeten gaan."</p>
