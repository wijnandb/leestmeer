---
layout: post
title: "Koeman na slijtageslag: 'Wij waren de bovenliggende partij'"
date: Fri, 07 Jun 2019 00:05:34 +0200
category: sport
externe_link: "https://nos.nl/l/2287942"
feature_image: "https://nos.nl/data/image/2019/06/07/555124/1008x567.jpg"
---

<p>Bondscoach Ronald Koeman kon zijn geluk niet op nadat het Nederlands elftal zich donderdagavond ten koste van Engeland (3-1 na verlenging) had geplaatst voor de eindstrijd van de Nations League.</p>
<p>"Dit is geweldig. Het was een wedstrijd met hoge intensiteit. Wij waren iets frisser en beter. Alleen in de eerste helft waren we op meerdere momenten slordig."</p>
<p>Daarmee doelde Koeman onder meer op de 1-0 van Marcus Rashford, ingeleid door een fout van Matthijs de Ligt. Na een overtreding in de zestien meter ging de bal na een half uur op de stip. </p>
<p>"We willen graag voetballen, opbouwen. Daar moet je vast in zijn. Dat moment was niet goed, maar het team heeft zich geweldig hersteld. Die kopkans van Jadon Sancho (vlak na rust, red) had de 2-0 kunnen zijn. Voor de rest waren wij de bovenliggende partij", was Koeman resoluut.</p>
<h2>Wissels</h2>
<p>Het inbrengen van Quincy Promes en Donny van de Beek gaf Oranje meer vleugels, zag ook Koeman. "Ze brachten waar je eigenlijk op hoopt. Quincy en Donny horen misschien ook wel in de basis, maar ik kan moeilijk dertien spelers opstellen."</p>
<p>Zondag wacht Portugal in de finale. "Een prachtige uitdaging. We zullen afwachten wie klaar en fit is, want dit was natuurlijk wel een slijtageslag", keek de bondscoach terug op een lange avond.</p>
<p>De Ligt toonde zich schuldbewust na zijn misser in de eerste helft. "Ik kreeg een bal terug van De Roon en wilde het voetballend oplossen door terug te spelen op Cillessen. Achteraf gezien moet ik de bal niet richting het doel aannemen. Een hele stomme fout."</p>
<p>"Ik ben heel erg streng voor mezelf, maar je moet niet in zo'n moment blijven hangen. Gelukkig maakte ik de 1-1. Ik had iets goed te maken. We hebben wilskracht getoond."</p>
<p>Aanvoerder Virgil van Dijk was dezelfde mening toegedaan als De Ligt. "We hebben bij vlagen uitstekend voetbal laten zien. We creëerden aardig wat mogelijkheden en stonden verdedigend ook ons mannetje. De penalty was ongelukkig. Zij hadden nog niets gecreëerd."</p>
<p>"We hebben laten zien dat we goed zijn en verdiend naar de finale gaan. We willen allemaal een toernooi meemaken. En als groep een eerste prijs pakken. Wat iedereen ook vindt van de Nations League, hier is wel een beker te winnen."</p>
