---
layout: post
title: "Verstappen: 'Jammer, we hadden een podiumplaats verdiend'"
date: Sun, 26 May 2019 18:34:42 +0200
category: sport
externe_link: "https://nos.nl/l/2286400"
feature_image: "https://nos.nl/data/image/2019/05/26/552700/1008x567.jpg"
---

<p>De smaakmaker van de Grand Prix van Monaco kreeg geen eer voor zijn werk. Max Verstappen moest het zondag na een enerverende race doen met de ondankbare vierde plaats, ondanks dat hij als tweede werd afgevlagd. "Ik wist dat ik die tijdstraf had. Ik heb Lewis Hamilton tot het einde gepusht, maar inhalen is hier niet mogelijk", keek de Nederlander op zijn website terug op de race.</p>
<p>"We hebben de hele race meegedaan om de podiumplaatsen. Als je de hele wedstrijd ziet, hebben we het goed gedaan en dan is de vierde plaats wel jammer", constateerde Verstappen, die in de slotfase de bolide van winnaar Hamilton nog licht toucheerde. "Ik remde zo laat mogelijk. We raakten elkaar heel even, hadden geen schade. Ik heb alles geprobeerd."</p>
<p>Hamilton reed lange tijd op banden die er veel slechter aan toe waren dan die van Verstappen. De Brit klaagde geregeld bij de teamleiding over de gevolgde strategie, maar vond uiteindelijk de juiste manier om de Mercedes als eerste over de streep te sturen.</p>
<h2>'Engel in mijn cockpit'</h2>
<p>"Het is een van mijn moeilijkste zeges ooit en deze is voor Niki Lauda. Die heeft ongetwijfeld meegekeken daarboven. Ik had een engel in mijn cockpit", eerde Lewis Hamilton de afgelopen week overleden Mercedes-adviseur en voormalig wereldkampioen Niki Lauda. De Oostenrijker had een nauwe band met de vijfvoudig wereldkampioen.</p>
<p>"Ik weet niet hoe ik dit heb geflikt. Het had echt overal kunnen misgaan. Ik had halverwege de race al geen banden meer. Ik heb de halve race in mijn spiegels moeten kijken. Max en ik hebben elkaar ook vaker dan een keer aangetikt", blikte Hamilton na zijn 77ste GP-zege terug.</p>
<p>Cruciaal voor Verstappen was de pitstop op het moment dat de safetycar op het circuit reed. de Nederlander pikte Valtteri Bottas de tweede plaats af. Ze raakten elkaar daarbij licht. "Die trage pitstop nekte me", gaf de Fin van Mercedes toe. "Max tikte me aan. Er was geen ruimte. De straf was in mijn ogen terecht. Ik baal van deze derde plek. Ik was hier snel genoeg om te winnen."</p>
<p>Sebastian Vettel kon terugkijken op een goede race en die kon de dit seizoen tegenvallende Ferrari-coureur wel gebruiken. "Toen ik zag dat Verstappen en Bottas elkaar raakten bij de pitstop, wist ik dat ik een kans op een goed resultaat had", zei de nummer vier van de kwalificatie.</p>
<h2>'Bedroevend weekeinde'</h2>
<p>"De tweede plaats is een goed resultaat in een bedroevend weekeinde voor ons", keek de Duitser terug op alle problemen die zijn jonge teamgenoot Charles Leclerc had. De Monegask viel zondag na een turbulente start uit. "Tweede is meer dan we hier hadden verwacht", aldus Vettel.</p>
