---
layout: post
title: "Ouders Anne Faber: Michael P. mag nooit meer vrijkomen"
date: Tue, 28 May 2019 11:49:03 +0200
category: nieuws
externe_link: "https://nos.nl/l/2286656"
feature_image: "https://nos.nl/data/image/2017/10/23/426408/1008x567.jpg"
---

<p>De ouders van Anne Faber willen dat de man die verdacht wordt van de moord op hun dochter nooit meer op vrije voeten komt.</p>
<p>"Iedereen begrijpt dat dit soort mensen levenslang moet krijgen, ook al kan dat juridisch niet", zei Fabers moeder. Ze had zich willen neerleggen bij 28 jaar gevangenisstraf en tbs met dwangverpleging die de rechtbank had opgelegd. Maar omdat Michael P. in beroep ging, moest zij zich opnieuw in het dossier verdiepen, met al zijn gruwelijke details.</p>
<h2>Wim Faber</h2>
<p>Verwijzend naar schrijver Gerrit Krol zei Fabers vader dat moordenaars van onschuldige mensen de doodstraf verdienen. Die bestaat in Nederland niet, maar als Michael P. besluit zelfmoord te plegen zal ik hem niet tegenhouden, zei hij.</p>
<p>De gedachte dat P. ooit nog vrij kan komen, noemde hij "onacceptabel". Hij begrijpt dat het voor veroordeelden belangrijk is dat ze een perspectief op invrijheidstelling houden. "Maar wat is Anne's perspectief, dat van mij, dat van nabestaanden, dat van vrienden?", vroeg hij de rechters. "Het leed dat een dader veroorzaakt heeft zou centraal moeten staan."</p>
<p>Net als de vader betwijfelt de broer of tbs de beste manier is de samenleving tegen Michael P. te beschermen. P. heeft laten zien dat hij zijn behandelaars gemakkelijk kan manipuleren, zei Fabers broer.</p>
<h2>Psycho-emotionele gijzeling</h2>
<p>Eerder noemde de vriend van Faber het hoger beroep in de zaak een psycho-emotionele gijzeling voor de nabestaanden. Zijn advocaat las een verklaring van hem voor tijdens de behandeling van het hoger beroep voor het gerechtshof in Arnhem.</p>
<p>Vorig jaar werd Michael P. veroordeeld tot 28 jaar cel en tbs met dwangverpleging voor het ontvoeren, verkrachten en doden van de 25-jarige Faber. Ook moet hij haar ouders en broer een schadevergoeding betalen van bij elkaar bijna 140.000 euro: ruim 55.000 euro voor de vader en ruim 40.000 euro voor zowel moeder als broer.</p>
<p>P. ging tegen de uitspraak in beroep. Hij houdt vol dat de rechters partijdig waren en dat zijn straf al van tevoren vaststond. Ook zegt hij dat hij door politieagenten is mishandeld tijdens zijn arrestatie.</p>
<h2>Beklag is onbegrijpelijk</h2>
<p>"In Nederland hebben we regels en rechten", zei P. vanochtend tegen het hof. "Als officieren, politiemensen je je rechten ontnemen, je letterlijk martelen, en daar staan geen consequenties tegenover, dan is dat een vrijbrief om mensen hun rechten te ontnemen."</p>
<p>P. zegt dat hij nog steeds last heeft van zijn schouder als gevolg van de hardhandige arrestatie. "Ik kan mijn backhand niet goed gebruiken bij tennis en heb last bij hoog tillen."</p>
<p>Bekijk hier een deel van de ondervraging door de rechter met Michael P., waarbij de stem van P. is vervormd:</p>
<p>"Het is onbegrijpelijk dat hij zijn beklag doet over het handelen van de politie. Niet te bevatten dat dit de reden is voor het instellen van het hoger beroep. Hoger beroep zou niet mogen lonen", stelt de vriend van Anne Faber via zijn advocaat. </p>
<p>Luister hier naar de verklaring die Anne's vriend via de advocaat:</p>
<p>Na het voorlezen van de verklaring zei Michael P. dat het afschuwelijk voor de familie moet zijn om dit mee te maken. De rechter noemde P. in zijn vonnis een gewetenloze man die buitenproportioneel geweld heeft gebruikt.</p>
<p>Tijdens de zitting van vandaag kwamen ook de verdwenen juwelen van Anne Faber ter sprake, zoals de groeibriljant die ze van haar vader had gekregen. De officier van justitie deed eerder een emotionele oproep aan P. om te vertellen waar de sieraden nu zijn, zodat de nabestaanden ze terug kunnen krijgen, maar P. herhaalde dat hij nooit sieraden op Fabers lichaam heeft gezien.</p>
<p>Verwacht wordt dat de advocaat-generaal later vanmiddag met de strafeis komt.</p>
