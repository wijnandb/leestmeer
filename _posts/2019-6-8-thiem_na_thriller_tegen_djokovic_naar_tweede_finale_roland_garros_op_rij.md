---
layout: post
title: "Thiem na thriller tegen Djokovic naar tweede finale Roland Garros op rij"
date: Sat, 08 Jun 2019 16:06:49 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/S5GNvqzRmf8/2288166"
feature_image: "https://nos.nl/data/image/2019/06/08/555471/1008x567.jpg"
---

<p>Dominic Thiem staat voor de tweede keer op rij in de finale van Roland Garros, waarin hij het net als vorig jaar opneemt tegen Rafael Nadal. Thiem was in een zenuwslopende vijfsetter de baas over Novak Djokovic: 6-2, 3-6, 7-5, 5-7, 7-5. </p>
<p>De 25-jarige Thiem en de zeven jaar oudere Djokovic begonnen tot groot ongenoegen van de Serviër vrijdag al aan hun partij. Djokovic wilde vanwege de stormachtige wind niet spelen en ergerde zich aan alles en iedereen. In de derde set werd de partij destijds op 3-1 in het voordeel van Thiem afgebroken vanwege de regen.</p>
<p>Een dag later stond Djokovic, winnaar van 2016 en viervoudig finalist in Parijs, een stuk positiever op de baan en al snel had hij die break achterstand ongedaan gemaakt. Aan het einde van de derde set kreeg de negativiteit toch weer de overhand bij Djokovic en al foeterend leverde hij op 5-6 zijn service en de set in.</p>
<p>Ook in de vierde set vochten de spelers in prachtige rally's om de punten. Tot drie keer toe kwam Djokovic een break voor. De Oostenrijker kwam twee keer langszij, maar serviceverlies op 5-5 kon hij niet meer repareren.</p>
<p>Djokovic was daardoor nog in de race om als eerste speler in de open era (sinds 1968, toen professionals toegang kregen tot de grandslamtoernooien. red) voor de tweede keer alle grandslamtitels in zijn bezit te krijgen. Die ambitie kon na een vroege break de ijskast in. Thiem kwam op 3-1 en leek de partij even later bij 5-3 uit te serveren. Twee gemiste matchpoints hielden Djokovic in leven.</p>
<p>Het bracht de Oostenrijker niet van zijn stuk, want zijn volgende servicebeurt was een stuk overtuigender. Bij zijn derde matchpoint kon Thiem wél juichen.</p>
<h2>Nadal favoriet</h2>
<p>Gravelkoning Nadal zal de slijtageslag met genoegen hebben gevolgd. De Spanjaard, die de finale vorig jaar in drie sets eenvoudig won van gravelprins Thiem, ontdeed zich vrijdag al van Roger Federer en kon deze zaterdag ontspannen toeleven naar de finale van zondag.</p><img src="http://feeds.feedburner.com/~r/nossporttennis/~4/S5GNvqzRmf8" height="1" width="1" alt=""/>
