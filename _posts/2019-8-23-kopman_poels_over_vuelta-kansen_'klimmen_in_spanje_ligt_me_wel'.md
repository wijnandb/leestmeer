---
layout: post
title: "Kopman Poels over Vuelta-kansen: 'Klimmen in Spanje ligt me wel'"
date: Fri, 23 Aug 2019 16:16:06 +0200
categories: 
- sport 
- wielrennen 
externe_link: "https://nos.nl/l/2298671"
feature_image: "https://nos.nl/data/image/2019/02/18/531852/1008x567.jpg"
---

<p>Het is voor hem ook de vraag hoe hij ervoor staat . "Normaal heb je een heel andere voorbereiding", zegt Wout Poels aan de vooravond van de start van de Ronde van Spanje. De Limburger hoorde maandag dat hij in de Vuelta als kopman van Ineos van start gaat. "Ik zeg niet dat ik hier een goed klassement ga rijden, maar het kan zomaar goed uitpakken."</p>
<p>De Vuelta start zaterdagavond met een korte ploegentijdrit in Torrevieja. Poels vroeg een week geleden aan de teamleiding of hij nog de zware Spaanse rittenkoers kon rijden. "Dat zat namelijk niet in de planning, maar de ploeg zat al vol", zegt hij in Spanje. "Toen viel er iemand weg en kreeg ik alsnog te horen dat ik kon starten."</p>
<p>De 31-jarige Limburger is een ervaren rot in het peloton, reed dit seizoen al de Tour. Daar was hij een belangrijke kracht voor Egan Bernal en Geraint Thomas, die uiteindelijk de nummers één en twee werden in het eindklassement. Poels weet wat hem in Spanje te wachten staat Twee jaar geleden eindigde hij al eens als zesde in de Vuelta.</p>
<h2>Kopmanschap</h2>
<p>Dat hij door zijn ploeg als kopman is aangewezen, is voor Poels geen probleem. "Ik heb natuurlijk niet de ideale voorbereiding gehad. De eerste week is direct lastig en de tweede week is heel zwaar. Op de eerste rustdag moeten we kijken waar ik sta en of ik een goed klassement kan rijden. En anders ga ik proberen een rit te winnen."</p>
<p>Poels rijdt vaak goed in Spanje. Op een of andere manier liggen de Spaanse bergen hem wel. "Ik vind Spanje een prachtig land om te koersen. Het klimmen ligt me hier wel. In de trainingen had ik een goed gevoel. Het is alleen afwachten hoe zich dat vertaalt in de koers."</p>
<h2>Sunweb?</h2>
<p>Poels wil zich laten zien in de Vuelta. Waar hij in 2020 fietst, is nog onduidelijk. Voor de start van de Spaanse ronde wil hij zich niet uitlaten over zijn toekomst. De geruchten dat hij overstapt naar Sunweb, waar Tom Dumoulin vertrekt, heeft de Limburger ook gehoord. "Na de Vuelta ga ik er meer over zeggen. Eerst maar eens kijken waar het schip hier strandt."</p>
