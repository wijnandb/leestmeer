---
layout: post
title: "Politie gaat elektrisch rijden: snel optrekken, maar lagere topsnelheid"
date: Fri, 06 Sep 2019 13:13:11 +0200
category: nieuws
externe_link: "https://nos.nl/l/2300575"
feature_image: "https://nos.nl/data/image/2019/09/06/575352/1008x567.jpg"
---

<p>In 2030 moeten alle nieuwe auto's emissievrij zijn. Ook de politie bereidt zich daarop voor. Vanaf vandaag testen drie politie-eenheden een jaar lang elektrische politiewagens. Er wordt gekeken waar ze wel en waar ze niet voor geschikt zijn, en hoe de accu altijd zo vol mogelijk kan worden gehouden.</p>
<p>"We staan voor veiligheid, dat is het belangrijkste, maar we willen een bijdrage leveren aan duurzaamheid", zegt projectleider Pim Miltenburg. "De ontwikkelingen in de markt maken dat we ons nu moeten voorbereiden op de toekomst. Dat betekent met elektrische auto's, met waterstofauto's gaan rijden, en kijken wat het in de praktijk betekent."</p>
<p>Agent Maarten Koesman is een van de eerste gebruikers. Zijn Koreaanse stekkerauto is beplakt met de gewone politiestrepen en volledig uitgerust, net zoals elke surveillance-auto. Het mooie van de elektrische motor is dat hij zo stil is, zegt Koesman. "Dat is met name een voordeel bij heterdaad inbraakmeldingen of verdachte situaties. De mogelijke verdachten horen ons niet aankomen."</p>
<p>Zijn collega's zijn enthousiast om het uit te proberen, zegt Koesman. Hun grootste zorg is de actieradius. Deze auto kan 400 kilometer rijden op een volle accu. Agenten rijden tijdens een dienst gemiddeld tussen de 80 en 120 kilometer. Dat moet volgens Koesman dan ook ruim voldoende zijn. Maar iedereen zal eraan moeten wennen dat op het bureau de auto altijd aan de stekker moet.</p>
<p>En wat als de stroom uitvalt? De politie moet toch altijd kunnen uitrukken? "Dat is een vraag die nu ook al speelt", zegt projectleider Miltenburg. "We hebben noodaggregaten voor verbindingen. We zijn erop voorbereid, ook wanneer de elektriciteit uitvalt, en dat zullen we in de toekomst ook zijn. Wat dat in de toekomst voor elektrische auto's betekent, gaan we nu uitzoeken met deze pilot."</p>
<p>De topsnelheid van deze stekkerauto is 170 kilometer per uur. Dat is niet genoeg voor een achtervolging op de snelweg. Maar hij trekt wel heel snel op, van 0 tot 100 in minder dan 9 seconden. Dat is sneller dan gewone politie-auto's. "Dat is vooral handig bij een spoedmelding, als je auto's moet inhalen, snel door het verkeer in de stad. Daar gaan collega's blij mee zijn!"</p>
