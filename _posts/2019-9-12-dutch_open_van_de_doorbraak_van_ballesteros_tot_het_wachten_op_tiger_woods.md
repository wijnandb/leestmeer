---
layout: post
title: "Dutch Open: van de doorbraak van Ballesteros tot het wachten op Tiger Woods"
date: Thu, 12 Sep 2019 10:45:10 +0200
category: sport
externe_link: "https://nos.nl/l/2301360"
feature_image: "https://nos.nl/data/image/2019/09/12/576708/1008x567.jpg"
aantal: 896
unieke: 467
bron: "NOS"
---

<p>Het KLM Dutch Open is een begrip in de golfsport. Het toernooi is één van de oudste van de Europese tour en viert dit jaar zijn honderdste editie. Een aantal memorabele momenten uit de rijke historie van het grootste golftoernooi van Nederland dat vandaag van start gaat.</p>
<h2>1976: de geboorte van een groot kampioen</h2>
<p>Te beginnen in 1976 in Zandvoort, toen het toernooi officieel nog de Heineken Cup heette, naar de toenmalige sponsor. Dat jaar kende het toernooi een tiener als winnaar. De negentienjarige Severiano 'Seve' Ballesteros ging met de overwinning aan de haal.</p>
<p>Het was Ballesteros' eerste grote overwinning op de Europese tour en een groot kampioen bleek geboren. De Spanjaard zou uitgroeien tot een van de beste spelers van de jaren zeventig en tachtig en won het Dutch Open nog twee keer, in 1980 en 1986.</p>
<p>In 2006, dertig jaar na zijn eerste zege, kwam Ballesteros opnieuw naar Nederland. Hij zou weer meespelen, maar moest vanwege rugklachten afzeggen voor het hoofdtoernooi. Hij liet zich echter wel zien op de baan. Achteraf zou blijken dat het zijn laatste optreden was geweest in Nederland.</p>
<p>Bekijk hieronder een verslag op YouTube van de terugkeer van Severiano Ballesteros bij de KLM Open van 2006. </p>
<p>Zijn laatste officiële toernooi speelde Ballesteros in 2007. Het ging niet meer. De rugpijn werd hem teveel en de bal vloog niet meer door de lucht op een manier zoals de Spaanse legende dat had gewild.</p>
<p>Ook buiten de baan ging het minder goed met hem. Hij vloog in zijn Lamborghini van de weg en zakte een paar maanden later op een vliegveld ineen. De reden? Een kwaadaardige hersentumor van vijf centimeter groot. In 2011 overleed Ballesteros aan de gevolgen daarvan.</p>
<h2>1989: stormachtige play-off gaat recordboeken in</h2>
<p>Veel legendarischer dan de editie van 1989 zal het niet snel worden. Wind en regen teisterden de baan in Zandvoort, waar reclameborden door meerdere mensen moesten worden vastgehouden, omdat ze anders zouden wegwaaien.</p>
<p>De wind kreeg een aantal keer ook vat op de bal, waardoor het publiek zo nu en dan moest bukken om niet geraakt te worden. Volgens de wildste geruchten zouden stoelen van de golfbaan zes kilometer verderop, in het centrum van Heemstede, zijn teruggevonden.</p>
<p>Wat de editie nog legendarischer maakt, was de ontknoping. Drie spelers eindigden gelijk, waardoor een play-off noodzakelijk was. Tot op de dag van vandaag staat die play-off te boek als de langste ooit van de Europese tour.</p>
<p>Pas na de negende hole wist José Maria Olazabal het toernooi op zijn naam te schrijven en werd hij gefeliciteerd door wijlen Prins Bernhard.</p>
<h2>2003: Lafeber laat Nederland na 56 jaar weer juichen</h2>
<p>Al sinds 1947 wachtte Nederland op een landgenoot als winnaar, toen Maarten Lafeber in 2003 naar Hilversum afreisde en het publiek gaf waar het zo naar uitkeek. Na 56 jaar liet de immer ingetogen Lafeber de Nederlandse golfliefhebbers weer eens juichen.</p>
<p>In aanloop naar de honderdste editie van dit jaar, keek Lafeber onlangs terug op zijn memorabele zege. "Ik heb het rustig gevierd. We zijn in de avond naar een Italiaans restaurant in Amsterdam gegaan en twee dagen later was ik alweer onderweg naar een volgend toernooi."</p>
<p>Bekijk hieronder de laatste drie Nederlandse zeges. Swipe voor de volgende video. </p>
<p>Joost Luiten herhaalde het kunststukje van Lafeber in 2013. Drie jaar later, ditmaal met een baard en gehuld in het oranje, deed Luiten het nog eens over en hield hij de beker voor de tweede keer omhoog.</p>
<h2>2019: jubileumeditie met ultieme stunt?</h2>
<p>De editie van 2019 moet een bijzondere worden, daar zijn alle betrokkenen het over eens. Het is dit jaar namelijk niet alleen de honderdste editie van het toernooi, ook hoofdsponsor KLM viert feest vanwege het honderdjarig bestaan.</p>
<p>Met golfbaan The International onder de rook van Schiphol als locatie, werd er ook lange tijd nagedacht over - en gehoopt op - een ultieme stunt voor de jubileumeditie.</p>
<p>In de geschiedenis van het Dutch Open ontbreekt namelijk nog altijd één grote naam: die van Tiger Woods. De Amerikaan is de grootste golfer van de laatste decennia, maar pakte nog nooit het vliegtuig om in Nederland te spelen.</p>
<p>"Het zou mooi zijn als Woods acte de présence zou geven, maar dat is nog niet zo eenvoudig", sprak KLM-directeur Hark Kreulen na het toernooi van 2018.</p>
<p>De directie van de vliegtuigmaatschappij en partner ING zagen het al helemaal voor zich. Het kostenplaatje van enkele miljoenen voor de komst van Woods was bekend bij de organisatie. De interesse bleek echter niet wederzijds.</p>
<p>Toch hielden de geruchten over de komst van Woods naar het jubileumtoernooi nog lange tijd aan. "Deze editie maakt veel los, dat is leuk", stelt toernooidirecteur Daan Slooter.</p>
<p>"We zijn al sinds 2004 in gesprek met de manager van Woods, die ik persoonlijk goed ken. Maar het is nu niet aan de orde, wie weet in de toekomst."</p>
<p>Bekijk hieronder een interview met toernooidirecteur Daan Slooter en Sergio Garcia, de publiekstrekker van 2019.</p>
<p>De blikvanger deze week komt uit Spanje en Sergio Garcia is zijn naam. Winnaar van The Masters in 2017 en een van de sterren van het huidige profcircuit. Komende week maakt de 39-jarige golfer zijn debuut op het KLM Open, tot tevredenheid van de toernooidirecteur.</p>
<p>"Van alle grote Europese spelers was hij de enige die hier nooit was geweest, dus we moesten hem een keer hebben", zegt Slooter. "En we hebben een mooie geschiedenis met Spaanse winnaars."</p>
