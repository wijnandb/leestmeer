---
layout: post
title: "Moord op regisseur Barry Crane na ruim 30 jaar opgelost"
date: Fri, 10 May 2019 11:46:48 +0200
category: cultuur
externe_link: "https://nos.nl/l/2283958"
feature_image: "https://nos.nl/data/image/2019/05/10/548951/1008x567.jpg"
---

<p>De moord op de Amerikaanse tv-regisseur Barry Crane lijkt na 34 jaar opgelost. De politie in North Carolina heeft een verdachte aangehouden. Volgens Amerikaanse media heeft hij een bekentenis afgelegd.</p>
<p>Crane regisseerde in de jaren 70 en 80 diverse populaire televisieseries, zoals Dallas, The Incredible Hulk en Hawaii Five-O. Ook was hij een bridgespeler van wereldklasse: zo won hij in 1978 de wereldtitel in de categorie gemengde paren.</p>
<p>De Amerikaan werd op het toernooi in New Orleans wereldkampioen met zijn bridgepartner Kerri Shuman:</p>
<p>In 1985 vond zijn huishoudster de 57-jarige Crane dood in de garage bij zijn huis in Hollywood. Hij was mishandeld en gewurgd en zijn auto was gestolen.</p>
<p>Nadat eerder onderzoek naar de moord niets had opgeleverd, werd vorig jaar nieuw dna-onderzoek gedaan. Dat leidde tot een overeenkomst met een man uit Burke County in North Carolina. Deze week werd hij opgepakt.</p>
<p>De verdachte, die 18 was ten tijde van de moord, zegt tegen een regionale zender dat hij zich niks kan herinneren van die dag, maar "dat alles mogelijk is". Hij zegt dat hij destijds erg verslaafd was aan drugs.</p>
