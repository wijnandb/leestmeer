---
layout: post
title: "Huawei wil contractueel vastleggen dat het niet zal spioneren"
date: Tue, 14 May 2019 17:01:53 +0200
category: nieuws
externe_link: "https://nos.nl/l/2284599"
feature_image: "https://nos.nl/data/image/2019/05/14/549891/1008x567.jpg"
---

<p>Het Chinese telecombedrijf Huawei is bereid om zwart op wit vast te leggen dat het niet zal spioneren als het wordt ingezet bij de aanleg van 5G-netwerken in westerse landen. Dat heeft de voorzitter van de raad van bestuur, Liang Hua, gezegd op een conferentie in Londen.</p>
<p>De VS heeft zijn bondgenoten opgeroepen geen gebruik te maken van de diensten van de telecomgigant, uit angst dat die samenwerkt met de Chinese overheid. Die zou via de door Huawei geleverde technologie kunnen meekijken en -luisteren met het westerse dataverkeer.</p>
<p>Het bedrijf ontkent met klem dat het onder een hoedje speelt met de regering in Peking. Oprichter en topman Ren Zhengfei, die normaal gesproken de publiciteit mijdt, zei in februari tegen de BBC dat er geen achterdeurtjes zijn en dat Huawei nooit spionage-activiteiten zal ondernemen. "Dan sluit ik het bedrijf."</p>
<p>Nu gaat Huawei dus nog een stap verder, door toe te zeggen dat het contracten wil sluiten met bijvoorbeeld de Britse overheid om te garanderen dat spionage uitblijft. De Britten hebben het bedrijf overigens al uitgesloten van betrokkenheid bij de aanleg van vitale onderdelen van het 5G-netwerk.</p>
<h2>Huisarrest</h2>
<p>Het Amerikaanse wantrouwen tegenover Huawei leidde in december tot de arrestatie van de financiÃ«le topvrouw van het bedrijf, Meng Wanzhou, de dochter van oprichter Ren. Ze werd op verzoek van de VS in Canada aangehouden op beschuldiging van fraude en het omzeilen van de Amerikaanse sancties tegen Iran.</p>
<p>Sindsdien heeft Meng huisarrest in een van haar villa's in Vancouver, waar ze wacht op de uitkomst van een uitleveringsverzoek dat de VS bij Canada heeft ingediend.</p>
<p>Huawei lijkt nu dus een uiterste poging te doen om het vertrouwen van andere landen dan de VS te winnen. Bestuursvoorzitter Liang benadrukte dat er in China geen wetten zijn die bedrijven verplichten om te spioneren of hun technologie daarvoor geschikt te maken.</p>
<p>Ook zei hij dat internetveiligheid belangrijk is, maar dat die wel in evenwicht moet zijn met economische factoren. En daar zit ook het belang voor Huawei: een stevige vinger in de pap bij de aanleg van 5G, dat supersnel mobiel internet mogelijk maakt, gaat het bedrijf vele miljarden opleveren.</p>
