---
layout: post
title: "Directeur wielrenunie zit in zijn maag met afzeggingen voor NK"
date: Tue, 21 May 2019 12:55:12 +0200
categories: 
- sport 
- wielrennen 
externe_link: "https://nos.nl/l/2285668"
feature_image: "https://nos.nl/data/image/2019/05/21/551538/1008x567.jpg"
---

<p>Mathieu van der Poel, Tom Dumoulin, Dylan Groenewegen, Bauke Mollema, Wilco Kelderman, Wout Poels, Dylan van Baarle, Sam Oomen, Steven Kruijswijk, Robert Gesink.</p>
<p>De lijst is even lang als indrukwekkend. Vrijwel de gehele elite van het Nederlandse wielrennen staat erop. Wat hebben deze toppers dan nog meer gemeen? Ze laten op 30 juni bij de NK op de weg in Ede allen verstek gaan tijdens de wegwedstrijd.</p>
<p>Thorwald Veneberg, voormalig bondscoach en sinds vorig jaar algemeen directeur van de wielrenunie KNWU, zit ermee in zijn maag. "Het is een belangrijk evenement en een kans voor de Nederlanders om hun helden te zien. Dit is zonde voor het wielrennen."</p>
<h2>Succes</h2>
<p>De renners verschijnen om uiteenlopende redenen niet aan de start. Zo zit Van der Poels agenda in het mountainbikeseizoen al overvol en kreeg Van Baarle een veto van zijn ploeg; hij rijdt alleen de tijdrit. Maar het meest gehoorde bezwaar is dat de koers niet past in de voorbereiding op de Tour.</p>
<p>Venenberg heeft daar wel begrip voor. "We zijn ook een beetje slachtoffer van het succes van onze wielrenners. Mollema rijdt nu de Giro en gaat dan op trainingsstage voor de Tour. Ik snap dat de drive om een NK te rijden dan wat minder is."</p>
<p>Over de afzegging van Groenewegen lijkt hij wat minder begripvol. Het parcours is een kolfje naar de hand van de Nederlands kampioen van 2016. "Ik weet niet wat zijn overwegingen zijn. Dus daar kan ik niet zoveel over zeggen. Maar het is wel prettig als dat in overleg was gegaan."</p>
<p>De reglementen van de KNWU schrijven voor dat een renner die op de WK op de weg wil starten ook bij de NK acte de pr√©sence moet geven. De regel werd ingevoerd om de nationale titelstrijd meer cachet te geven.</p>
<p>Maar van die regel kan om sporttechnische redenen en in samenspraak met bondscoach Koos Moerenhout afgeweken worden.</p>
<p>Zo gebeurde dat ook met Van der Poel. De 24-jarige alleskunner heeft bij Moerenhout aangegeven dat de interesse in het rijden van de WK er is, maar dat hij er nog over nadenkt. Zijn keuze is afhankelijk van hoe zijn mountainbikeseizoen verloopt.</p>
<h2>Schorsing</h2>
<p>Andere landen gaan hier wat rigoureuzer mee om en verplichten hun renners om mee te doen, op straffe van schorsing. "Wij werken liever in overleg met de teams", stelt Veneberg. "In het belang van de wielersport."</p>
<p>Toch vindt ook hij dat er iets moet veranderen. "Onze voorkeur gaat niet uit naar het afdwingen van deelname. Maar als dat de enige manier is, moeten we kijken of we die kant op willen."</p>
<p>Daar is dit jaar dus nog geen sprake van, waardoor de spoeling in Ede flink dunner is geworden. Wie kunnen we op 30 juni dan voorin verwachten? "Teunissen is een kanshebber. Of Van Poppel."</p>
