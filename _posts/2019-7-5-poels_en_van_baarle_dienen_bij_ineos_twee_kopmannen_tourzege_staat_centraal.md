---
layout: post
title: "Poels en Van Baarle dienen bij Ineos twee kopmannen: Tourzege staat centraal"
date: Fri, 05 Jul 2019 19:56:55 +0200
categories: 
- sport 
- wielrennen 
externe_link: "https://nos.nl/l/2292205"
feature_image: "https://nos.nl/data/image/2019/07/06/561466/1008x567.jpg"
---

<p>Wie van de twee Ineos-kopmannen momenteel de sterkste is, Geraint Thomas of Egan Bernal, durven Wout Poels en Dylan van Baarle niet te zeggen. Maar dat de twee topcoureurs namens de ijzersterke Britse formatie een gooi zullen doen naar de zevende eindzege in acht jaar in Tour de France, staat voor hun twee Nederlandse ploeggenoten als een paal boven water.</p>
<p>"Ik durf mijn geld niet te zetten op wie van de twee de Tour gaat winnen", zegt Poels een dag voor de start in Brussel op een massaal bezochte persconferentie van de ploeg.</p>
<p>Door wegvallen van viervoudig Tourwinnaar Chris Froome, die herstellende is van een zware crash in juni tijdens de voorbereidingskoers Critérium du Dauphiné, zijn de 33-jarige Thomas en de elf jaar jongere Bernal de renners die het voor de opvolger van de Sky-ploeg moeten gaan doen de komende drie weken.</p>
<p>Thomas won de Tour vorig jaar al, maar kwam afgelopen maand ten val in de Ronde van Zwitserland en moest de koers verlaten. Hoe het met zijn vorm zit, is nog onduidelijk. Bernal is het aanstormende talent uit Colombia, met de eindzege in de Ronde van Zwitserland als bewijs van zijn momenteel excellente vorm.</p>
<h2>Twee kapiteins</h2>
<p>Volgens Poels is het geen probleem dat er twee kapiteins aan boord zijn. Ook niet als blijkt dat de jonge Bernal de beste is in de komende Tour. De Limburger ziet in dat geval Thomas de Colombiaan wel helpen om het geel binnen te halen. "Hij heeft de afgelopen jaren ook Froome geholpen."</p>
<p>Van Baarle ziet ook geen probleem in een eventuele ondersteunende rol van Thomas. "Hij heeft de Tour vorig jaar gewonnen. Dat scheelt een hoop. De druk is er voor hem wel een beetje af. Dit is een toetje voor hem."</p>
