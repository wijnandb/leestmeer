---
layout: post
title: "Wat mogen we nu eigenlijk verwachten van de Oranjevrouwen dit WK?"
date: Tue, 11 Jun 2019 07:01:10 +0200
category: sport
externe_link: "https://nos.nl/l/2288502"
feature_image: "https://nos.nl/data/image/2019/06/01/554020/1008x567.jpg"
---

<p>De vrouwen van het Nederlands elftal zijn naar het WK gekomen als Europees kampioen. En dus wordt er gedroomd van de wereldtitel. Het Oranjelegioen gelooft erin, maar de bondscoach tempert de verwachtingen. Hoe goed is Oranje nu eigenlijk mondiaal?</p>
<p>Het vrouwenvoetbal ontwikkelt zich wereldwijd razendsnel, waardoor de verhoudingen in korte tijd anders kunnen liggen. En de kennis over landenteams ligt over het algemeen lager dan bij de mannen. Daarom is het ook lastiger inschatten hoe de kansen bij het WK verdeeld zijn.</p>
<h2>Wat zegt Oranje zelf?</h2>
<p>Laten we voor een antwoord op de gestelde vraag eerst maar eens de mening peilen van de bondscoach. Volgens Sarina Wiegman zijn de verwachtingen van het Nederlandse publiek enorm hoog. Zelf tempert ze die liever.</p>
<p>De doelstelling van Oranje is dan ook vrij bescheiden. "Zo hoog mogelijk eindigen", aldus Wiegman. "We willen vooral laten zien dat we goed kunnen voetballen. Maar we zijn het wel aan onze stand verplicht om de groepsfase door te komen."</p>
<p>Ook sterspeelster Lieke Martens houdt zich redelijk op de vlakte over de kansen van Oranje. "Sinds het EK hebben veel speelsters zich doorontwikkeld en zijn we als team verder. Maar de rest staat ook niet stil", weet de aanvalster van FC Barcelona.</p>
<p>Volgens Martens zijn er dit toernooi veel kanshebbers. "Wij zijn geen favoriet, maar hebben wel veel kwaliteit. Het wordt een interessant toernooi, denk ik."</p>
<h2>Wat zeggen oud-spelers?</h2>
<p>Personen die iets verder van het team af staan, kunnen zich doorgaans wat vrijer uiten en durven wat stelliger te zijn. Zoals Vera Pauw bijvoorbeeld, die tussen 2004 en 2010 coach van Oranje was.</p>
<p>Zij snapt niet dat sommigen Nederland als outsider zien dit WK. "Het is een van de grootste kanshebbers", zegt Pauw. "Als je op zo'n dominante wijze Europees kampioen bent geworden, dan ben je ook favoriet voor de wereldtitel."</p>
<p>"Buiten Europa heb je Amerika, Australië en wellicht Japan als kanshebbers en Nederland is echt niet minder dan die landen."</p>
<p>Volgens oud-aanvoerder Mandy van den Berg kan Oranje stilletjes groeien in het toernooi. "Met twee vingers in de neus wil ik niet zeggen, maar ik denk dat ze vrij gemakkelijk door de groepsfase gaan. En daarna kunnen ze zeker wereldkampioen worden."</p>
<h2>Wat zeggen de volgers?</h2>
<p>Binnen het keurkorps van NOS-voetbalcommentatoren is Frank Wielaard een van de mensen die vrouwenvoetbal het langst volgt. Hij doet het commentaar bij de wedstrijd tegen Nieuw-Zeeland.</p>
<p>"Ik schat de kansen net zo in als voor het EK in eigen land", vertelt Wielaard. "Toen dacht ik namelijk niet dat we kampioen zouden worden en we weten hoe dat is geëindigd."</p>
<p>Volgens de commentator hoort Oranje bij de beste zes landen op het toernooi. "Samen met Amerika, Duitsland, Frankrijk, Australië en Japan. En daarachter zitten Engeland en Spanje."</p>
<p>En dus luidt zijn conclusie: "De wereldtitel is mogelijk, maar dan moet het wel een beetje meezitten."</p>
<p>Wielaard prijst de aanval van Oranje, met Vivianne Miedema, de beste voetbalster van de sterke Engelse competitie, geflankeerd door Lieke Martens, 's werelds beste speelster van 2017, en Shanice van de Sanden, een van de snelste aanvalsters ter wereld.</p>
<p>"En dan staat daar vlak achter ook nog Daniëlle van de Donk. Nederland heeft een ongelooflijk gevaarlijke aanval. Als het elftal 1-0 voorkomt, is het bijna onverslaanbaar. Want dan moet een tegenstander komen en vallen er achterin ruimtes."</p>
<p>"En als Nederland ergens verliefd op is, dan zijn het ruimtes. Maar Oranje kan ook op balbezit spelen."</p>
<p>De grootste concurrent in de strijd om de beker is wat Wielaard betreft Amerika. "Zij moeten wereldkampioen worden, de rest wil het. En je kunt ze maar beter zo snel mogelijk treffen. Amerika gaat pas echt los vanaf de halve finales. Daarvoor denken ze vrij gemakkelijk over de wedstrijden."</p>
<h2>Wat zeggen ze in het buitenland?</h2>
<p>In andere landen wordt Nederland niet vaak genoemd als favoriet, al komt de ploeg wel voorbij in de BBC 5-podcast Football Daily. Oud-international Rachel Yankey is fan van Arsenal-spits Miedema.</p>
<p>"Zij heeft een fantastisch seizoen gespeeld. Ze is een echte doelpuntenmachine", aldus Yankey. "Niet veel mensen scharen Nederland bij de favorieten, maar je kunt ze niet negeren."</p>
<p>Volgens de Engelse oud-voetbalster is Oranje nog altijd vol vertrouwen dankzij de EK-titel in eigen land. "Ze zullen nu willen laten zien dat ze het ook buiten de eigen landsgrenzen kunnen."</p>
<p>BBC-commentator Vicki Sparks tipt het Nederlands elftal als de verrassing van het toernooi. "Ik vind dat er te weinig over ze wordt gepraat, want ze hebben een briljant aanvalsspel", zegt ze in de podcast.</p>
<p>Dat weten ze sinds het EK twee jaar terug maar al te goed in Engeland. Oranje won toen met 3-0 in de halve finale tegen de Engelsen. Sparks: "En dat terwijl Engeland toen favoriet was. Nederland domineerde totaal. Daar schrok iedereen van."</p>
<h2>Wat zeggen de prognoses?</h2>
<p>Gracenote, een bedrijf dat sportstatistieken levert aan media, heeft een kansberekening gedaan voor dit WK. Ze hebben een formule losgelaten op alle landen, op basis van wedstrijden tegen tegenstanders uit het verleden.</p>
<p>Volgens het bureau heeft Frankrijk met 22 procent de grootste kans om het WK te winnen, voor Amerika (14 procent) en Duitsland (12). Nederland staat met 4 procent op een achtste plaats.</p>
<p>En dan zijn er ook nog de wedkantoren. U weet het misschien nog: tijdens het Eurovisie Songfestival wisten zij allang dat Duncan Laurence namens Nederland ging winnen.</p>
<p>Volgens de site Oddschecker, die de quoteringen van verschillende wedkantoren bijhoudt, maakt Frankrijk in de ogen van gokbedrijven de grootste kans, voor Amerika en Engeland. In die lijst wordt Nederland als vijfde genoemd.</p>
