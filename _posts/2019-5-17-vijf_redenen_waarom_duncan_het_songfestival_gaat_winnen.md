---
layout: post
title: "Vijf redenen waarom Duncan het songfestival gaat winnen"
date: Fri, 17 May 2019 15:10:39 +0200
category: cultuur
externe_link: "https://nos.nl/l/2285122"
feature_image: "https://nos.nl/data/image/2019/05/17/550675/1008x567.jpg"
---

<p>Het is natuurlijk gevaarlijk om er hardop over te speculeren, maar als je de statistieken en andere randzaken mag geloven maakt Duncan Laurence een behoorlijke kans om het Eurovisie Songfestival te winnen.</p>
<p>Bij de bookmakers groeit zijn voorsprong op Australië en Zweden. Aan het begin van de middag werd de Nederlander een winkans van maar liefst 47 procent toegedicht, Australië volgde met 11 procent.</p>
<p>En niet alleen de cijfers zijn in het voordeel van Duncan. Vijf redenen waarom 'we' morgen kunnen winnen.</p>
<h2>1. Wedkantoren zitten er vaak niet ver naast</h2>
<p>Dat Duncan Laurence bovenaan staat bij de bookmakers zegt nog niets, maar ook weer wel. Een blik op de odds en uitslagen van de laatste jaren laat zien dat de landen in de top-3 vaak goed worden voorspeld. Kijk maar:</p>
<p>Een plek bij de eerste drie ligt dus in de lijn der verwachting. Alleen: bij de meeste edities lagen de landen bij de wedkantoren veel dichter bij elkaar dan nu het geval is, zegt NOS-verslaggever Martijn van der Zande in Tel Aviv. De huidige stand doet hem denken aan 2015. "Toen was echt van tevoren duidelijk dat Zweden (Måns Zelmerlöw met Heroes) zou gaan winnen en het gebeurde ook." In dat jaar kwam zelfs de hele top-3 overeen met wat de bookies hadden voorspeld.</p>
<p>In 2012 was hetzelfde aan de hand met een andere Zweedse inzending, Euphoria van Loreen. "Ook daarvan was duidelijk dat die zou gaan winnen. De verschillen waren zo groot."</p>
<p>Benieuwd hoe wedkantoren zo zeker weten dat Duncan Laurence gaat winnen? NOS op 3 zet op Instagram op een rijtje hoe dat kan:</p>
<h2>2. De Nederlandse act blijft opvallend</h2>
<p>Wat in de halve finale al gold, geldt zeker in de finale van morgenavond. Tussen de veelal bombastische en drukke acts, is Arcade van Duncan Laurence een baken van rust. "De act is heel simpel", zegt Van der Zande. "Bij Australië of Rusland gebeurt op het podium ontzettend veel. Bij de Nederlandse act zie je een jongen die achter een piano zit en komt er een lampje uit het plafond."</p>
<p>Voor de kijkers van de finale is Laurence daarmee automatisch een artiest die blijft hangen. "Dat was gisteren in zijn voordeel, maar morgen ook."</p>
<p>Nog even nagenieten? Zo zong Duncan in de halve finale: </p>
<h2>3. Hij kan écht goed zingen</h2>
<p>"We hebben nog niet meegemaakt dat het niet goed klinkt", zegt Van der Zande over Arcade. Waar sommige artiesten in de repetities nog moesten zoeken naar het beste geluid en er gisteravond soms valse noten te horen waren, was dat bij Duncan niet zo. "Bij hem stond het muzikaal ook al in de repetities als een huis. Hij kan écht goed zingen."</p>
<p>Dat lijken de organisatoren van het Songfestival ook te vinden. Op Twitter werd gisteravond na Duncans optreden gesproken over een "ongelooflijke performance", een superlatief dat de organisatie lang niet voor iedereen overhad.</p>
<h2>4. De lamp doet het</h2>
<p>Vorige week hadden Duncan en zijn team nog tegenslag. In maart was een plan ingeleverd waarin stond hoe de act er op tv uit moest gaan zien, maar bij de eerste repetitie viel dat vies tegen. "Je hoopt dat je dan op minimaal 80 procent van het eindresultaat zit, dit was er heel ver onder", zei Ilse DeLange erover.</p>
<p>Ruim een week later is daar weinig meer van te zien. De lamp die in de act wordt gebruikt (en die last minute van België naar Israël is gebracht) werkt naar behoren en ook de visuals zijn verbeterd. Er waren drie extra technische repetities voor nodig, maar voor de finale is alles zoals Duncan en zijn team het willen hebben.</p>
<h2>5. Hij is relaxed</h2>
<p>Met de zenuwen zit het voorlopig wel goed. Duncan zei voor zijn optreden in de halve finale dat hij zich relaxed voelde en dat lijkt niet te zijn veranderd. "Hij is tot nu toe zo ontzettend ontspannen geweest", zegt Van der Zande. "Dat zal niet ineens meer veranderen. Daar is hij te nuchter voor. Hij heeft ook niets te verliezen. Als hij wint is het een droomstart van zijn carrière, maar als hij tweede of derde wordt is het ook een droomstart."</p>
<p>Morgennacht tegen 01.00 uur weten we of het Songfestival voor het eerst sinds 1975 een Nederlandse winnaar krijgt. Duncan is in de finale als twaalfde aan de beurt. Zelfs daar kun je hoop uit putten:</p>
