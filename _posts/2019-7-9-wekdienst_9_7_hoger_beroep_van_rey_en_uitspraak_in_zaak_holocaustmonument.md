---
layout: post
title: "Wekdienst 9_7: Hoger beroep Van Rey en uitspraak in zaak Holocaustmonument"
date: Tue, 09 Jul 2019 06:50:33 +0200
category: nieuws
externe_link: "https://nos.nl/l/2292686"
feature_image: "https://nos.nl/data/image/2019/07/09/562188/1008x567.jpg"
---

<p>Goedemorgen! In Amsterdam doet de rechter vandaag uitspraak in de zaak die omwonenden van het Holocaust Namenmonument tegen de plaatsing van dit monument hebben aangespannen. Ook wordt de uitspraak in hoger beroep verwacht in de omkopingszaak van de Limburgse bestuurder Jos van Rey.</p>
<p>Er is vandaag af en toe zon en het wordt vanmiddag 17 tot 22 graden. Op de meeste plaatsen blijft het droog, in het noordoosten is nog de meeste kans op een buitje. De wind waait uit het noordwesten en is matig tot vrij krachtig.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> De bestuursrechter in Amsterdam doet uitspraak in de zaak van omwonenden die bezwaar maken tegen de komst van het Holocaust Namenmonument. En nog een uitspraak: een van de Hoge Raad, in de omkopingszaak van oud-wethouder Van Rey van Roermond. Volgens het gerechtshof heeft Jos van Rey onder meer lange tijd giften aangenomen van lokale ondernemers. Van Rey kreeg daarvoor 12 maanden voorwaardelijk, maar ging in cassatie. In de Tour de France wordt de vierde etappe gereden van Reims naar Nancy over 215 kilometer. De 49-jarige Amerikaan die betrokken was bij de vermissing van de 12-jarige Rotterdamse scholiere, wordt voorgeleid aan de rechter-commissaris in Rotterdam. Hij wordt officieel verdacht van het onttrekken van een minderjarige aan het ouderlijk gezag. </p>
<h2>Wat heb je gemist?</h2>
<p>De omstreden uitleveringswet, waar in Hongkong veelvuldig tegen is geprotesteerd, was "een complete mislukking". Dat zegt regeringsleider Carrie Lam. Honderdduizenden mensen gingen de afgelopen weken de straat op om hun onvrede te uiten. Vaak leidde dat tot confrontaties met de politie.</p>
<p>De wet wordt niet meer in stemming gebracht. "Dat gaat niet gebeuren. De wet is dood", aldus Lam. Het is de vraag of de demonstranten daar genoegen mee nemen. Ze hebben niet het vertrouwen dat de wet officieel van tafel gaat, willen dat Lam opstapt en vragen om onafhankelijk onderzoek naar het optreden van de politie.</p>
<h2>Ander nieuws uit de nacht:</h2>
<p>  <p>Overheid betaalt steeds meer kinderopvangkosten: Bijna driekwart van de declarabele opvangkosten zijn in de eerste vier maanden van dit jaar betaald door de overheid.</p>   <p>17 dopingbendes opgerold bij grootste anti-dopingactie ooit: Het onderzoek was gericht op verboden middelen voor amateursporters, voornamelijk bodybuilders, fitness-fanaten en wielrenners.</p>   <p>Elektrische rijders proberen te ontkomen aan hogere bijtelling: Mensen die een elektrische auto hebben besteld, willen die dit jaar nog geleverd krijgen. Dat scheelt duizenden euro's belastingvoordeel.</p>   <p>Honderden naaktfoto's van minderjarigen gevonden in huis miljardair Epstein: De miljardair, die al eerder is veroordeeld voor een zedendelicht, is opgepakt op verdenking van het seksueel uitbuiten en misbruiken van tientallen meisjes.</p>  </p>
<h2>En dan nog even dit:</h2>
<p>Pestgedrag is allang niet alleen meer iets van het schoolplein, maar komt ook online veel voor. Instagram wil daar nu een stokje voor steken met een anti-pest tool. Met een algoritme worden berichten beoordeeld op negatieve zinnen, woorden en emoticons. Als iemand een bericht stuurt dat mogelijk ongepast is, krijgt diegene een waarschuwing.</p>
<p>De functie is nu alleen nog beschikbaar voor Engelstalige gebruikers, maar het is de bedoeling dat de tool wereldwijd wordt uitgerold.</p>
<p>Fijne dinsdag!</p>
