---
layout: post
title: "Meat the Victims, wie zijn ze en wat willen ze?"
date: Mon, 13 May 2019 21:37:12 +0200
category: nieuws
externe_link: "https://nos.nl/l/2284491"
feature_image: "https://nos.nl/data/image/2019/05/13/549757/1008x567.jpg"
---

<p>De hele dag al houden ruim honderd activisten van Meat the Victims een varkensboerderij in Boxtel bezet. Ze willen daarmee aandacht vragen voor dierenleed in Nederland.</p>
<p>Wat is dit voor groep en wat willen ze precies?</p>
<h2>Wat is het voor organisatie?</h2>
<p>Meat the Victims is geen organisatie, legt woordvoerder Jonathan Loogman uit. Het zijn dierenactivisten die af en toe in wisselende samenstellingen bij elkaar komen om actie te voeren. Daarbij is er geen hiërarchie, geen hoofdkantoor en de actie hoeft vooraf nergens gemeld te worden. "Je kunt dus gewoon je eigen ding doen. Wel streven we allemaal naar geweldloosheid."</p>
<p>Deze keer doen er ruim 200 man mee, van wie het merendeel uit Nederland komt. Maar er zijn ook veel buitenlandse activisten bij die in Nederland waren vanwege een congres over bio-industrie en anti-speciesisme (discriminatie tussen wezens op basis van hun soort). Zo'n honderd man staan binnen en de andere helft staat buiten. "We hebben een buiten- en een binnenteam, want sommige mensen willen, bijvoorbeeld vanwege hun werk, niet gearresteerd worden."</p>
<h2>Hoe is Meat the Victims ontstaan?</h2>
<p>Het is vorig jaar in Australië begonnen. Een paar mensen zijn daar toen een boerderij binnengegaan om in beeld te brengen wat er in de stallen gebeurde. "Dat heeft als vonk gefungeerd en is over de hele wereld opgepikt", zegt Loogman. Er zijn sindsdien acties geweest in Spanje, Verenigd Koninkrijk, Canada en Australië. Het is nu voor het eerst in Nederland.</p>
<h2>Wat wil Meat the Victims?</h2>
<p>De activisten in Boxtel hebben twee eisen. Ze willen zieke dieren mee naar buiten nemen en de media binnen laten. "Er liggen hier dieren te sterven. Als die geen hulp krijgen gaan ze binnen een of twee dagen dood. Wij kunnen ze meenemen en de zorg geven die ze nodig hebben en we bieden ze een plaats waar ze de rest van hun leven in vrijheid kunnen leven." Ook willen ze dat de media kunnen vastleggen hoe het er aan toe gaat in de stallen.</p>
<p>Jonathan Loogman zegt dat de activisten de wet overtreden omdat die dieren niet beschermt. Linda Janssen van branchevereniging varkenshouders vindt het "onbeschrijfelijk" wat de actievoerders doen. Ze noemt het intimidatie:</p>
<h2>Waarom Boxtel?</h2>
<p>"Dat is totaal willekeurig", legt Loogman uit. "Je kijkt op Google Maps en kiest een boerderij. Daarna kijk je of je er makkelijk naar binnen kunt, dat de deuren niet op slot zitten bijvoorbeeld. We hebben deze boerderij niet gekozen omdat het er bijvoorbeeld slechter aan toe zou gaan dan bij andere boerderijen."</p>
<p>Volgens Loogman zouden de activisten ook naar binnen gaan bij een bioboerderij "het enige verschil is dat ze daar biologisch eten krijgen". Tegenover scharreldieren staan de activisten wat positiever, omdat de dieren daar een beter leven hebben. "Maar ook deze dieren worden gehouden om op te eten en liever zouden wij hebben dat dat niet zou mogen. Het is ook totaal niet meer nodig, er zijn tegenwoordig voldoende vleesvervangers."</p>
<h2>Is Meat the Victims tegen boeren?</h2>
<p>"De boeren zijn best wel boos op ons. Ik snap dat ook wel, want het is hun bestaan en ze moeten ervan leven. Wij zijn niet tegen de boeren, maar we willen graag dat ze wat anders gaan verbouwen, groenten of graan bijvoorbeeld."</p>
<p>Volgens Geesje Rotghers van de branchevereniging varkenshouders heeft het geen zin om met de actievoerders in gesprek te gaan. "Ik mocht even de stal in en heb daar met een paar activisten gesproken. Wat zij dus per se willen is dat mensen geen vlees meer eten of leren schoenen dragen. Ja, dan kun je daar als varkenshouder mee in gesprek gaan, maar dan weet je toch dat je nooit tot een compromis komt, want er is geen compromis."</p>
