---
layout: post
title: "Nederland en Duitsland: nauwer samenwerken bij klimaatmaatregelen"
date: Thu, 22 Aug 2019 15:23:20 +0200
category: politiek
externe_link: "https://nos.nl/l/2298523"
feature_image: "https://nos.nl/data/image/2019/08/22/571789/1008x567.jpg"
---

<p>Nederland en Duitsland willen intensiever gaan samenwerken bij de aanpak van de klimaatverandering en de energietransitie. Dat hebben premier Rutte en bondskanselier Merkel afgesproken tijdens een werklunch in het Catshuis in Den Haag.</p>
<p>Nederland presenteerde in juni het klimaatakkoord na maandenlang overleg met de 'polder'. Het Duitse kabinet wil binnenkort met een concreet plan komen om de uitstoot van CO2 in het land te reduceren.</p>
<h2>Goed om ervaringen uit te wisselen</h2>
<p>Rutte en Merkel zeiden dat er wel verschillen zijn tussen de twee landen, maar dat het goed is om van elkaar te leren. Ze vonden het beiden een geslaagde bijeenkomst.</p>
<p>Beide landen hebben veel aan elkaars ervaringen. Het is de bedoeling dat er vaker dit soort uitwisselingen komen:</p>
<p>Een van de verschillen is dat in Duitsland nog veel mensen op olie stoken; die worden gestimuleerd op gas over te schakelen; in Nederland is de ontwikkeling juist om het gebruik van gas in het huishouden te ontmoedigen.</p>
<p>Rutte zei wel dat Duitsland meer ervaring heeft met hoe je omgaat met alternatieve energiebronnen, terwijl Nederland juist voorop loopt op het terrein van vervoer. "Als we grensoverschrijdend samenwerken, heeft dat concurrentievoordelen", zei de premier.</p>
<h2>Burgers meenemen</h2>
<p>Merkel voegde eraan toe dat Nederland het goede voorbeeld heeft gegeven in de manier waarop de burgers worden betrokken bij allerlei maatregelen. Ze wees daarbij op de vele discussies aan de 'klimaattafels' voordat het klimaatakkoord werd gepresenteerd.</p>
<p>De bondskanselier zei verder dat de twee het erover eens zijn dat je niet zozeer over ge- en verboden moet praten, maar over innovatie en over hoe je de bevolking kunt beïnvloeden om zelf bepaalde maatregelen te nemen.</p>
<p>De regeringsleiders benadrukten dat Nederland en Duitsland niet alleen met elkaar, maar ook met andere landen moeten samenwerken. Merkel had een delegatie van drie ministers bij zich die met het milieubeleid te maken hebben.</p>
<p>Aan Nederlandse zijde van de tafel zaten, naast Rutte, de ministers Hoekstra (Financiën) en Wiebes (Klimaat), Ollongren (Binnenlandse Zaken) en staatssecretaris Van Veldhoven (Milieu).</p>
