---
layout: post
title: "Slechter macro- en rentebeeld raakt AEX"
date: Tue, 09 Jul 2019 11:01:00 +0200
categories: 
- financieel 
- koersen 
externe_link: "https://www.telegraaf.nl/financieel/2009293958/slechter-macro-en-rentebeeld-raakt-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/235a6148-a228-11e9-a7c4-0218eaf05005.jpg"
---

<p class="intro">Het verlies voor de AEX liep in de loop van de ochtend verder op. Het verslechterde renteperspectief in de VS en enkele winstwaarschuwingen door buitenlandse bedrijven drukten het sentiment. Vooral Randstad en ArcelorMittal hadden het zwaar.</p> <p>De AEX stond om elf uur 0,7% lager op 565,5 punten. De AMX daalde 1,5% naar 787,5 punten.</p><p>Elders in Europa zetten de beursgraadmeters de correctie van de voorgaande paar dagen ook voort. De Duitse DAX daalde 1,4%. De Franse CAC 40 en Britse FTSE 100 verloren 0,8% respectievelijk 0,3%.</p><p>De indexfutures wezen op een 0,5% tot 0,6% lagere opening van de Amerikaanse beursgraadmeters om half vier vanmiddag, na verliezen van 0,4 tot 0,8% op maandag.</p><p>Dat er na het vrijdag gepubliceerde sterke Amerikaanse banenrapport dit jaar nog slechts twee renteverlagingen door de Fed in lijken te zitten, bleef het sentiment drukken. Met argusogen wordt dan ook uitgekeken naar de getuigenis van Fed-voorzitter Jerome Powell voor het Congres morgen.</p><p>De winstwaarschuwingen door BASF, Danske Bank en de Chinese autoproducent Geely kwamen het sentiment ook niet ten goede. Het Duitse chemiebedrijf wijst vooral op de gevolgen van de handelsoorlog.</p><p>Bij de Nederlandse hoofdfondsen stond uitzender Randstad met een min van 5,6% onderaan. De Amerikaanse bank Goldman Sachs heeft zijn advies radicaal gewijzigd van ’kopen’ naar ’verkopen’, vanwege de verslechterde marktomstandigheden. Dit beeld werd in Nederland bevestigd door het bericht dat de uitzendmarkt in de afgelopen weken met 2% is gekrompen.</p><p>Staalproducent ArcelorMittal ging 4,3% omlaag.</p><p>Verfproducent AkzoNobel en speciaalchemiebedrijf DSM verloren 1,4% respectievelijk 1,2%, onder invloed van tegenvaller bij BASF.</p><p>Chipmachinefabrikant ASML leverde 1,1% in, ondanks een koopadvies door de Franse bank Société Générale.</p><p>Veel defensieve aandelen hielden het hoofd wel boven water. KPN stond met een plus van 1,1% bovenaan.</p><p>Shell schommelde rond het slot van maandag. De Britse vermogensbeheerder Sarasin heeft zijn belang verkleind, omdat de olie- en gasmaatschappij te weinig doet om aan de klimaatafspraken van Parijs te voldoen.</p><p>Bij de middelgrote fondsen stonden bodemonderzoeker Fugro en metalenleverancier AMG met minnen van 5,8% en 4,3% onderaan. BAM was een bescheiden 1,4% in herstel. Maandag ging het bouwbedrijf hard onderuit op een winstwaarschuwing.</p><p>Smallcap Sif won nog eens 2,8%, na de koerssprong maandag in reactie op het binnenslepen van een grote order voor de levering van funderingsbuizen voor een Amerikaans windmolenpark.</p><p>Vivoryon, het voormalige Probiodrug, klom op de lokale markt 10,3%. De Duitse branchegenoot Morphosys betaalt €15 miljoen voor een minderheidsbelang en het exclusieve recht op een licentie op een oncologische behandeling van Vivoryon.</p><p>Telecombedrijf VEON won 3,2%, dankzij een koopadvies van Bank of America Merrill Lynch.</p><p>Volg de beurs op de voet met de DFT Koersen-app. Download hier voor iPhone of voor Android</p>
