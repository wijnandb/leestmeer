---
layout: post
title: "De meest opmerkelijke cijfers van het afgelopen voetbalseizoen"
date: Thu, 30 May 2019 07:32:10 +0200
category: sport
externe_link: "https://nos.nl/l/2286920"
feature_image: "https://nos.nl/data/image/2019/05/30/553550/1008x567.jpg"
---

<p>We kunnen terugkijken op een uiterst productief eredivisieseizoen, met een titelrace tussen Ajax en PSV die pas op de laatste speeldag werd beslist. Maar deze voetbaljaargang leverde veel meer opvallende cijfers op.</p>
<h2>Paal of lat</h2>
<p>Feyenoord scherpte een bedenkelijk record flink aan. Nog nooit raakte een club deze eeuw zo vaak de paal of lat als de Rotterdammers dit seizoen, becijferde het statistiekenbureau Opta Sports. En Steven Berghuis toonde zich in dat opzicht een opmerkelijk aanvalsleider door 9 van de in totaal 27 keer voor zijn rekening te nemen.</p>
<h2>Doelpunten</h2>
<p>Maar de ballen vlogen er dit seizoen ook makkelijk wél in. Er werd in de competitie liefst 1.061 keer gescoord. Dat is het hoogste aantal sinds Johan Cruijff in 1984 stopte met voetballen. In het afscheidsjaar van de 'Nummer 14' vielen nog 18 goals meer.</p>
<p>PSV toonde zich het meest bedreven in scoren in de slotfase. Niet minder dan 21 keer lukte het de Eindhovenaren na de 85ste minuut een doelpunt te maken, anderhalf keer zo veel als de vorige recordhouder Ajax negen jaar geleden.</p>
<p>Niet geschoten is altijd mis, dacht Gustavo Hamer waarschijnlijk. Geen enkele speler op de Nederlandse velden waagde zo veel doelpogingen zonder te scoren als de middenvelder van PEC Zwolle: hij kwam tot veertig stuks.</p>
<p>Over laag rendement gesproken: Jafar Arias van FC Emmen creëerde op zijn beurt 35 kansen zonder dat een ploeggenoot tot afronden kwam.</p>
<h2>Degradatiekoploper</h2>
<p>Er is ook een gedeeld koploper op de eeuwige ranglijst van meeste degradaties uit de eredivisie. De Graafschap nestelt zich door het verlies tegen Sparta van woensdag met het aantal van negen naast FC Volendam aan kop van dit klassement.</p>
<p>Excelsior degradeerde overigens maar één keer minder dan deze twee clubs. De Kralingers waren dit seizoen met slechts 329 overtredingen misschien wel te lief voor de eredivisie, een ongekend laag aantal voor een ploeg in het rechterrijtje.</p>
