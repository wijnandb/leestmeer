---
layout: post
title: "Oranje houdt lang stand, maar moet wereldtitel aan VS laten"
date: Sun, 07 Jul 2019 18:54:06 +0200
category: sport
externe_link: "https://nos.nl/l/2292484"
feature_image: "https://nos.nl/data/image/2019/07/07/561928/1008x567.jpg"
---

<p>Het is de Oranjevrouwen niet gelukt wereldkampioen te worden. De ploeg van bondscoach Sarina Wiegman hield in de finale in Lyon lang stand tegen favoriet de Verenigde Staten, maar verloor met 0-2.</p>
<p>Nederland beperkte zich vooral tot verdedigen om de snelle Amerikaanse aanvallers te neutraliseren. Halverwege de tweede helft leidde een ingreep van de videoscheidsrechter VAR de nederlaag van Oranje in.</p>
<h2>Onbesuisde actie</h2>
<p>Een onbesuisde actie van Stefanie van der Gragt werd als overtreding beoordeeld en Megan Rapinoe faalde niet vanaf elf meter. Niet veel later zette Rose Lavelle de VS op 2-0.</p>
<p>Bekijk de goals, andere hoogtepunten en interviews in de videocarrousel hieronder.</p>
<p>Wiegman had in de defensie verrassend gekozen voor Anouk Dekker in plaats van Merel van Dongen en liet Oranje verdedigender spelen. De VS had op weg naar de finale in elke wedstrijd binnen twaalf minuten gescoord.</p>
<p>Oranje stond echter prima opgesteld, waardoor de verwachte Amerikaanse storm niet meer dan een licht briesje werd. Nederland zocht sporadisch de aanval, gokte vooral op de snelheid van Lineth Beerensteyn, maar kon amper gevaar stichten.</p>
<h2>Van Veenendaal houdt Oranje op de been</h2>
<p>In het laatste kwartier voor rust kwam de VS ijzersterk opzetten. Oranje haalde echter schadevrij de rust dankzij keepster Sari van Veenendaal, die Julie Ertz, Sam Mewis en Alex Morgan met prima reddingen van scoren afhield.</p>
<p>Na rust ging het toch mis. De bal ging op de stip nadat de VAR een overtreding van Van der Gragt had gezien en acht minuten later kon Lavelle opstomen en ongehinderd de 2-0 binnenschieten.</p>
<p>Daarmee was de strijd gestreden. Het geloof was weg bij Oranje en het was wachten op de 3-0. Dankzij nog een aantal knappe reddingen van Van Veenendaal bleef die goal echter uit.</p>
<h2>Vierde wereldtitel Amerika</h2>
<p>En zo bevestigde Amerika zijn status als grootmacht. De teller staat nu op vier wereldtitels en vier olympische titels. Nederland deed pas voor de tweede keer aan het WK mee. De regerend Europees kampioen reikte in 2015 tot de achtste finales.</p>
<p>Maandag keren de Oranjevrouwen terug in Nederland. De voltallig selectie zal om 21.15 uur te gast zijn in NOS Studio France om terug te blikken op het voorbije WK.</p>
