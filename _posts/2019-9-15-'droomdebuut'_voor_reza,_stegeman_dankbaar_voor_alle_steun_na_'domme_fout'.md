---
layout: post
title: "'Droomdebuut' voor Reza, Stegeman dankbaar voor alle steun na 'domme fout'"
date: Sun, 15 Sep 2019 15:17:40 +0200
categories: 
- sport 
- voetbal 
externe_link: "https://nos.nl/l/2301825"
feature_image: "https://nos.nl/data/image/2019/09/15/577444/1008x567.jpg"
aantal: 339
unieke: 221
bron: "NOS"
---

<p>Met de gelijkmaker en daarna nog drie doelpunten binnen zeven minuten kende Reza Ghoochannejhad een droomdebuut in het eredivisieduel PEC Zwolle-RKC Waalwijk (6-2). Nog niet eerder wist een invaller in een eredivisieduel vier keer te scoren.</p>
<p>"Dit was een aardige invalbeurt", vertelde Ghoochannejhad lachend na de wedstrijd. "De doelpunten vielen rap achter elkaar. Ik heb niet geteld, maar bijna elke aanval was raak. Beter kun je niet beginnen. Dit was een droomdebuut."</p>
<p>Ghoochannejhad speelde vorig seizoen bij Sydney FC dat hem huurde van APOEL Nicosia, waar hij sinds 2018 voetbalde. Nu is de 31-jarige spits, die eerder voor sc Heerenveen speelde, terug in de eredivisie.</p>
<p>"Als je het veld opkomt, wil je het team helpen. Je probeert het beste resultaat te halen. Niet alleen ik, de hele ploeg heeft geantwoord. Ik ben blij dat ik terug ben. Ik mis nog wedstrijdritme, hoewel je dat vandaag niet zag, maar ik ben blij dat ik hier tijd krijg om weer helemaal wedstrijdfit te worden."</p>
<p>Met de 6-2 overwinning op RKC sloot ook PEC-trainer John Stegeman een roerige week af. "Maar zo zie ik het zelf niet", vertelde Stegeman na de zege.</p>
<p>Stegeman werd donderdag aangehouden nadat hij een auto-ongeluk had veroorzaakt onder invloed van drank. De ruime zege doet hem goed, maar het maakt volgens hem zijn 'domme fout' niet goed.</p>
<p>"Het stemt mij wel trots, maar het moet er niet toedoen dat ik iets doms heb gedaan in mijn leven. Het doet me goed dat ik trainer mag blijven bij PEC en het is fijn dat de groep zich vandaag opricht."</p>
<p>Stegeman heeft van de club een boete gekregen, maar een ontslag was niet aan de orde. "Het is fijn dat de mensen mij steunen in een donkere fase van mijn leven. Daar ben ik PEC dankbaar voor. Zelf heb ik ook nagedacht over ontslag, maar wie ben ik om weg te lopen voor de situatie."</p>
<p>"Mijn fout blijft overeind en dat zal worden bestraft. Er is mij iets doms en stoms overkomen, maar ik hoop op een tweede kans."</p>
