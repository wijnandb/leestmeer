---
layout: post
title: "Osaka verslaat en troost jonkie Gauff in New York op grootse wijze"
date: Sat, 31 Aug 2019 21:27:22 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/W6pH1IAscdA/2299789"
feature_image: "https://nos.nl/data/image/2019/09/01/574176/1008x567.jpg"
---

<p>Coco Gauff is er niet in geslaagd de vierde ronde van de US Open te bereiken. Naomi Osaka, nummer een van de wereld en titelverdediger, was in de derde ronde met 6-3,6-0 nog een maat te groot voor het 15-jarige toptalent.</p>
<p>Osaka startte sterk, maar de Amerikaanse was niet onder de indruk en met steun van het fanatieke publiek knokte ze zich terug in de partij. Tot twee keer toe wist ze een break achterstand te repareren.</p>
<p>De eerste opslag van Gauff liep echter van geen kant. Osaka kwam vanaf 4-3 niet meer onder druk te staan en reeg in het vervolg de winners aaneen. In iets meer dan een uur had ze het klusje geklaard.</p>
<p>Na afloop bleek wat de enorme druk van het spelen in een uitverkocht Arthur Ashe Stadium met het 15-jarige meisje had gedaan: Gauff brak en barstte in tranen uit.</p>
<p>Wat volgde, was hartverwarmend. Osaka troostte de puber op liefdevolle wijze en stelde haar verder op haar gemak met een gezellig praatje. De winnares stond er vervolgens op dat ze samen het interview op de baan deden.</p>
<p>Het publiek smolt van de actie van Osaka en sloot de Japanse, na de tumultueuze finale van vorig jaar, opnieuw in het hart.</p>
<h2>Andreescu voor het eerst in achtste finales</h2>
<p>Bianca Andreescu heeft zich voor het eerst voor de achtste finales van een grandslamtoernooi geplaatst. De als veertiende geplaatste tennisster uit Canada won op de US Open in de derde ronde met 6-4, 6-4 van de vijf plekken lager ingeschaalde Deense Caroline Wozniacki.</p>
<p>Andreescu greep dit jaar al de titel in Indian Wells en Toronto en dendert ook in New York met zevenmijlslaarzen door. De pas 19-jarige Canadese verspeelde tegen de verliezend finaliste van 2009 en 2014 in de tweede set weliswaar een dubbele break voorsprong, maar sloeg op 4-4 alsnog toe.</p>
<p>De met Roemeense roots behepte Andreescu treft nu Taylor Townsend. De Amerikaanse zit dit toernooi de vertegenwoordigsters uit RoemeniÃ« behoorlijk dwars: na de als vierde geplaatste Simona Halep was ze nu ook Sorana Cirstea de baas. Ze zegevierde met 7-5, 6-2.</p><img src="http://feeds.feedburner.com/~r/nossporttennis/~4/W6pH1IAscdA" height="1" width="1" alt=""/>
