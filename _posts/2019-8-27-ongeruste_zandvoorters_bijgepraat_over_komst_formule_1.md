---
layout: post
title: "Ongeruste Zandvoorters bijgepraat over komst Formule 1"
date: Tue, 27 Aug 2019 22:26:58 +0200
categories: 
- sport 
- autosport 
externe_link: "https://nos.nl/l/2299252"
feature_image: "https://nos.nl/data/image/2019/08/27/573011/1008x567.jpg"
---

<p>Inwoners van Zandvoort hebben nog veel vragen en bedenkingen over de komst van de Formule 1 naar hun woonplaats. Dat bleek vanavond tijdens een informatiebijeenkomst die werd bijgewoond door ruim honderd mensen.</p>
<p>"Hoe zit het met de toegankelijkheid van onze gemeente en de 'afvoer' na afloop van alle mensen?", vroeg een van de bewoners. Een ander baalt vooral dat hij als inwoner van Zandvoort zelf de race niet kan zien. "Het is onmogelijk om aan kaarten te komen. Inwoners zouden toch een beetje voorrang mogen hebben, vind ik."</p>
<h2>Groot feest</h2>
<p>Burgemeester Niek Meijer opende de avond. Ook wethouder Ellen Verheij en Robert van Overdijk, algemeen directeur van circuit Zandvoort, kwamen aan het woord. "Als het in Monaco kan, zou het hier ook moeten kunnen", zei wethouder Verheij. "We zijn een dorp dat bestaat uit 17.000 enorm betrokken inwoners. We willen dat het een groot feest wordt voor heel Zandvoort."</p>
<p>Van Overdijk zei te begrijpen dat iedereen graag de race wil zien. "We weten dat dat we mensen hebben moeten teleurstellen. Maar het is een eerlijk proces geweest." Voor het raceweekend zijn meer dan een miljoen kaartjes aangevraagd, terwijl er maar 315.000 toegangsbewijzen beschikbaar zijn. Wel verwacht de organisatie dat er midden september nog wat kaartjes vrijkomen, bijvoorbeeld doordat mensen niet aan hun betalingsverplichting hebben kunnen voldoen.</p>
<p>Wordt de GP van Zandvoort een leuke race? Dat laten we je zien in onderstaande video:</p>
<p>De gemeente belooft inwoners van Zandvoort vaker bij te praten over de laatste stand van zaken in aanloop naar het evenement, schrijft NH Nieuws. Wanneer de Grand Prix precies is, is nog niet bekend. Vanavond werd wel duidelijk dat dat ergens in mei zal zijn. Zondag 3 mei 2020 ligt het meest voor de hand.</p>
<p>Eerder bleek dat er ook omwonenden wel blij zijn met de terugkeer van de Formule 1 in Zandvoort:</p>
