---
layout: post
title: "Zakarin wint eerste rit met aankomst bergop, Mollema stijgt in klassement"
date: Fri, 24 May 2019 17:25:34 +0200
categories: 
- sport 
- wielrennen 
externe_link: "https://nos.nl/l/2286140"
feature_image: "https://nos.nl/data/image/2019/05/24/552286/1008x567.jpg"
---

<p>Ilnoer Zakarin heeft de eerste Giro-etappe met aankomst bergop gewonnen. De Rus van Katusha bekroonde in de etappe van Pinerolo naar Ceresale Reale een korte solo met de zege en een fikse sprong in het klassement, van plek twaalf naar drie.</p>
<p>Bauke Mollema maakte ook deel uit van de kopgroep en deed lang mee om de ritzege, maar moest een kleine vijf kilometer voor de top passen.</p>
<p>De Nederlander werd op 1.45 vijfde en klom in het klassement van de zesde naar de vierde plek. Hij heeft 3.06 achterstand op rozetruidrager Jan Polanc en 0.41 op de nummer twee, Primoz Roglic.</p>
<p>De Spanjaard Mikel Nieve werd tweede, voor landgenoot Mikel Landa die in het klassement van plek 21 naar plek 8 opklom. Polanc verloor 4.39, maar de Sloveen bleef wel de leider.</p>
<h2>Mollema maakt indruk</h2>
<p>Mollema maakte indruk in de eerste zware bergetappe. Hij behoorde tot een grote kopgroep die na 50 kilometer op de Colle des Lys ontstond en waartoe ook Antwan Tolhoek, Zakarin en Nieve behoorden.</p>
<p>Nadat de Pian del Lupo op 62 kilometer van de meet geen grote veranderingen teweeg had gebracht, ontbrandde de strijd tijdens de slotklim van 20,3 kilometer à 5,9 procent.</p>
<p>Toen vooraan Mollema, Nieve en Zakarin nog over waren van de vroege kopgroep, begon Landa uit de favorietengroep op 16 kilometer van de finish aan zijn inhaalrace. Hij raapte de voormalige vluchters op (inclusief Mollema die nog vergeefs aan probeerde te haken), maar Zakarin en Nieve bleven buiten zijn bereik.</p>
<p>De twee grootste favorieten voor de eindzege, Roglic en Vincenzo Nibali, gaven elkaar geen duimbreed toe en finishten naast elkaar op 2.57 van de winnaar.</p>
<h2>Mollema verbaasd</h2>
<p>Mollema toonde zich na de finish verbaasd over het verloop van de etappe. "Het was niet de bedoeling dat ik mee zou zitten in de vlucht. Ik heb één keer aangezet samen met Brambilla, en toen waren we meteen weg", zei Mollema na afloop in gesprek met Eurosport. "Ik heb helemaal niet zoveel werk hoeven doen."</p>
<p>"Heel veel dingen gingen goed en als ploeg hebben we geweldig gereden. Het is jammer dat ik het dan niet kan afmaken. Zakarin was erg sterk, ik zat op een gegeven moment aan mijn limiet en heb de rit in mijn eigen tempo uitgereden", aldus Mollema.</p>
<p>Al met al overheerste de tevredenheid bij de Nederlandse Trek-renner: "Ik heb met relatief weinig inspanningen aardige tijdwinst geboekt. Dat is gunstig. Het gaat zwaar worden de komende dagen."</p>
<p>Bekijk hieronder de uitslag van de dertiende etappe:</p>
