---
layout: post
title: "'Martine was lief en hartelijk, maar ze was ook gewoon een valse nicht'"
date: Mon, 03 Jun 2019 23:38:24 +0200
category: nieuws
externe_link: "https://nos.nl/l/2287524"
feature_image: "https://nos.nl/data/image/2019/06/03/554501/1008x567.jpg"
---

<p>Presentator Kick van der Veer werkte veel samen met de afgelopen donderdag overleden Martine Bijl. Ze was een tijd lang de presentator van Van der Veers cabaretprogramma Andermans Veren. "Ik schreef dan haar teksten, en zij las dat dan door en maakte daar wat grappen bij. Die samenwerking was werkelijk perfect. Zij was ontzettend leuk. Ik heb ontzettend met haar gelachen."</p>
<p>Bijl werd op 17-jarige leeftijd als zangeres ontdekt door Willem Duys, vertelt Van der Veer. Haar eerste lp's werden uitgebracht onder zijn platenlabel. "Duys was meteen helemaal dol op Martine Bijl. Ze heeft later ook wel eens verteld dat Willem heel erg verliefd op haar was."</p>
<p>In die tijd schreef Bijl nog niet veel muziek zelf. "Dat deed Henk van der Molen, haar latere man. Mensen zagen haar toen nog als lief, schattig meisje met een gitaar. Dat was ze natuurlijk ook wel, maar ze had ook een heel andere kant en die kant kwam toen nog niet zo naar buiten."</p>
<h2>Valse nicht</h2>
<p>Die kant kreeg het publiek te zien toen Bijl tv-programma's begon te presenteren, zoals Wie van de Drie en later Heel Holland Bakt. "In haar tv-programma's kwam haar kattigheid steeds meer tot uiting. Ze begon zelf ook steeds meer kattige en stekelige opmerkingen te maken en teksten te schrijven."</p>
<p>"Ze heeft wel eens gezegd van zichzelf: 'Eigenlijk ben ik gewoon een valse nicht.' Dat was ook zo. Ze had een hele valse kant. Ze kon mensen op een prettige manier in de zeik nemen."</p>
<p>Bij Heel Holland Bakt "liep ze er altijd een beetje vilein doorheen met haar humor", vertelt Van der Veer. "'Ja, jongens, kom op, zo belangrijk is het allemaal nou ook weer niet, die taarten', dat straalde zij uit, dat was leuk, dat was relativerend. En daardoor vonden mensen zoals ik, totaal niet geïnteresseerd in taarten, het toch leuk, vanwege Martine Bijl."</p>
<p>Deze kant van haar zette zich door in haar theaterprogramma's, zegt Van der Veer. "Daarin kon ze zich helemaal laten zien zoals ze eigenlijk was. Ze kon prachtig mooie liederen zingen, maar ook conferences maken waarin ze op niet mis te verstane wijze vertelde hoe ze over de dingen dacht en hoe ze over sommige mannen dacht, en over relaties en mislukte huwelijken."</p>
<h2>Limburgs</h2>
<p>Bijl had een zeer gevarieerde carrière. Ze was presentatrice, zangeres, schrijver en cabaretière. "Maar ook beeldend kunstenaar", zegt Van der Veer. "Ze kon heel goed tekenen, en schilderen. Ze maakte poppen ook. Ze was ook talig. Ze kon plat-Limburgs en plat-Amsterdams, daar heeft ze veelvuldig gebruik van gemaakt. In een sketch met Johnny Kraaijkamp zette ze het bekakte uit Amsterdam-Zuid tegenover de Jordaan van Kraaijkamp."</p>
<p>Ook op persoonlijk niveau was Van der Veer op Bijl gesteld. "Ze was niet, zoals veel artiesten, van het zoenen en omarmen. Maar toen het even niet zo goed ging met mij, kwam ze met open armen naar mij toe en omhelsde me. Dat vergeet ik nooit."</p>
