---
layout: post
title: "Eerste seizoenszege D'hoore in Baskische rittenkoers"
date: Wed, 22 May 2019 18:33:35 +0200
categories: 
- sport 
- wielrennen 
externe_link: "https://nos.nl/l/2285852"
feature_image: "https://nos.nl/data/image/2019/05/22/551785/1008x567.jpg"
---

<p>Jolien D'hoore heeft de eerste etappe in de Baskische rittenkoers Emakumeen Bira op haar naam gebracht. De Belgische van Boels-Dolmans was na 101 kilometer koers met start en finish in Iurreta veruit de snelste in de sprint.</p>
<p>Sofia Bertizzolo (Virtu) en Gracie Elvin (Mitchelton) werden tweede en derde.</p>
<h2>Primeur Van Vleuten</h2>
<p>Voor het eerst in haar loopbaan startte Annemiek van Vleuten, de afgelopen twee edities tweede in het klassement, in haar paarse trui als leider in de Womens WorldTour. Onderweg liet zij zich, met haar ploeg Mitchelton-Scott, nadrukkelijk zien.</p>
<p>Zo mengde ze zich met haar ploeggenote Amanda Spratt, vorig jaar winnaar van het eindklassement, in de strijd om de bonificatieseconden. Spratt sprokkelde zes seconden, Van Vleuten twee.</p>
<p>Op 23 kilometer van de streep reed Spratt ook nog weg op de Astoreka (1,6 kilometer à 4,9 procent) samen met Elisa Longo Borghini. Boels dichtte het gat van 40 seconden en zette D'hoore keurig af.</p>
<p>De Gentse, die in februari brons won op de puntenkoers bij het WK baanwielrennen en daarna een groot deel van het voorseizoen miste door een sleutelbeenbreuk, boekte haar eerste zege van het jaar.</p>
<h2>32ste editie</h2>
<p>De vierdaagse rittenkoers Emakumeen Bira wordt sinds 1988 verreden. Vier keer won een Nederlandse het eindklassement: Leontien van Moorsel (2000), Mirjam Melchers (2003) en Marianne Vos (2008 en 2011).</p>
<p>Annemiek van Vleuten en Anna van der Breggen eindigden in 2018 op het podium achter winnares Spratt. Van der Breggen, afgelopen weekend winnares van de ronde van Californië, doet dit jaar niet mee.</p>
