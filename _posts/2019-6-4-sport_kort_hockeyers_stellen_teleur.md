---
layout: post
title: "Sport Kort: Hockeyers stellen teleur"
date: Tue, 04 Jun 2019 22:12:00 +0200
category: sport
externe_link: "https://www.telegraaf.nl/sport/1659912485/sport-kort-hockeyers-stellen-teleur"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1cf08e38-8705-11e9-91aa-02d1dbdc35d1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>22.02 uur: De Nederlandse hockeyers hebben voor eigen publiek opnieuw niet kunnen winnen in de Pro League. Het duel in Eindhoven tegen hekkensluiter Nieuw-Zeeland eindigde teleurstellend in 0-0. Vooral na de rust liet de ploeg van bondscoach Max Caldas een aantal grote kansen liggen. In de shoot-outs wist Oranje nog wel een bonuspuntje te pakken: 3-2.</p><p>19.59 uur: De Nederlandse hockeysters blijven winnen in de Pro League. Oranje versloeg Duitsland in Eindhoven vrij moeizaam met 2-1. De treffers van de thuisploeg kwamen op naam van Frédérique Matla en Caia van Maasakker.</p><p>18.14 uur: Wil Boessen keert als hoofdtrainer terug bij Helmond Sport. De 55-jarige Limburger tekent een contract voor twee seizoenen bij de Brabantse club. Boessen moest in april als hoofdcoach van FC Den Bosch vertrekken vanwege de teleurstellende resultaten in de tweede seizoenshelft. Boessen: „Ik ben een trainer die wil verbinden en graag in harmonie samenwerkt. Dat ik oud-speler ben van de club maakt het extra mooi. Het belangrijkste is dat er een elftal wordt gecreëerd dat gaat presteren.”</p><p>17.31 uur: De Nederlandse waterpolosters zijn voortvarend begonnen aan de Super Final van de FINA World League. Oranje versloeg China in Boedapest met 15-7. Nederland speelt woensdag in de tweede groepswedstrijd tegen Italië. Donderdag wacht Australië als laatste tegenstander in poule A. Alle acht deelnemende teams in Boedapest zijn al verzekerd van een plaats in de kwartfinales. Daarin spelen de nummers 1 en 4 en 2 en 3 van beide poules tegen elkaar. De eindzege in de Hongaarse hoofdstad levert een olympisch startbewijs op voor Tokio 2020. De Amerikaanse ploeg is als regerend olympisch en wereldkampioen de grote favoriet.</p><p>17.20 uur: Windsurfster Lilian de Geus staat na de eerste drie races op de derde plek in het klassement. Ze kwam in Frankrijk als derde, negende en vierde over de finish, goed voor een totaal van zeven punten. Afrodite Zegers en Lobke Berkhout sloten de eerste dag af in de 470-klasse op de vijfde plaats in de tussenstand. Ze wonnen de tweede race, na de dertiende plek in de eerste wedstrijd. Zowel voor De Geus als voor Zegers en Berkhout is de wereldbekerfinale een veredeld trainingstoernooi. De Geus is als wereldkampioene en Europees kampioene al zeker van deelname aan de Zomerspelen van Tokio 2020. Zegers en Berkhout moeten na het recente EK-brons alleen nog het olympisch startbewijs namens Nederland binnenhalen in hun klasse. Dat kan bij de WK in augustus in Japan.</p><p>16.07 uur: Tennisster Bibiane Schoofs heeft op het WTA-toernooi in het Kroatische Bol (125K Series) een kansloze nederlaag geleden tegen Anna Karolina Schmiedlova. Het werd 6-1, 6-1 voor de als vierde geplaatste Slowaakse, de nummer 90 van de wereld. Schmiedlova was vorige week op Roland Garros nog dicht bij een stunt tegen Naomi Osaka. Ze liet de Japanse echter in drie sets ontsnappen. Schoofs verloor in Parijs al in de eerste ronde van het kwalificatietoernooi. Tamara Zidansek uit Slovenië is als eerste geplaatst op het kleine graveltoernooi.</p><p>14.25 uur: Martijn Tusveld maakt zijn rentree in het wielerpeloton. Sunweb heeft de Utrechtse wielrenner opgenomen in de selectie voor het Critérium du Dauphiné. Die Franse rittenkoers begint zondag en duurt een week. Voor veel renners is het de laatste test voor de start van de Tour de France. Tusveld brak in maart in Parijs-Nice zijn kaak en was niet op tijd hersteld voor deelname aan de Ronde van Italië. „Het herstel van mijn val duurde langer dan verwacht. Gelukkig heb ik de afgelopen periode op de mountainbike en binnen kunnen trainen. Sinds ik weer op de weg fiets, heb ik geen problemen gehad”, aldus Tusveld.</p><p>13.57 uur: De Nederlandse volleybalvrouwen zijn de derde speelweek van de Nations League gestart met een nederlaag. Italië was in Hongkong met 3-1 te sterk (25-13 22-25 25-19 25-16). Oranje trad niet aan in de sterkste opstelling. Onder anderen Laura Dijkema, Myrthe Schoot en Nika Daalderop krijgen een weekje rust in de mondiale competitie en zijn in Nederland achtergebleven. Zij trainen onder leiding van bondscoach Jamie Morrison op Papendal.</p><p>12.06 uur Het Aziatisch kampioenschap voetbal is in 2023 in China. Het is de tweede keer dat de Azië Cup in China plaatsvindt. De vorige keer was in 2004. Qatar verdedigt over vier jaar de titel.</p><p>11.55 uur Ralf Rangnick vertrekt bij RB Leipzig, waar hij als trainer en technisch directeur werkzaam was. De 60-jarige Rangnick gaat aan de slag bij het bedrijf Red Bull. Markus Krösche is in de rol van technisch directeur benoemd als opvolger van Rangnick. Hij van SC Paderborn 07.</p>
