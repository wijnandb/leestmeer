---
layout: post
title: "Sport Kort: PSV verliest in Zwitserland van Nice"
date: Sun, 07 Jul 2019 20:29:00 +0200
category: sport
externe_link: "https://www.telegraaf.nl/sport/133292533/sport-kort-psv-verliest-in-zwitserland-van-nice"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2d184716-a0e5-11e9-8785-0217670beecd.JPG"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>20.26 uur: PSV heeft het trainingskamp in Zwitserland afgesloten met een 3-2-nederlaag in een oefenwedstrijd tegen OGC Nice uit Frankrijk. Voor PSV, dat met Derrick Luckassen begon, waren Sam Lammers en invaller Joël Piroe trefzeker. Lammers zette PSV op 1-0 en Piroe bepaalde in de laatste minuut de eindstand. Nieuwkomers Ibrahim Afellay, Toni Lato en Armindo Bruma kwamen nog niet in actie bij de ploeg van trainer Mark van Bommel.
19.14 uur: In het Portugese Porto heeft Dick Jaspers het vierde toernooi om de wereldbeker driebanden op zijn naam geschreven. In de finale klopte hij de Zuid-Koreaan Haeng-Jik Kim met gering verschil 40-36 in 21 beurten. Het was voor de Brabander de 25e overwinning van een wereldbekertoernooi driebanden. In het derde toernooi, in het Belgische Blankenberge verloor Jaspers in de groepsfase nog met 40-38 van Kim, die tot de veel belovende Koreanen behoort.</p><p>19.13 uur: De Verenigde Staten hebben het WK vrouwenvoetbal in Frankrijk gewonnen met een doelpuntenrecord. De Amerikaanse voetbalsters scoorden tijdens het wereldkampioenschap in Frankrijk 26 keer. De VS verbrak het eigen record van 25 doelpunten, gevestigd tijdens het WK van 1991. In 2003 was Duitsland ook 25 keer trefzeker. Beide keren was dat ook goed voor de titel.</p><p>19.12 uur: Arantxa Rus (28) heeft het ITF-toernooi van Den Haag op haar naam geschreven. De als tweede geplaatste Rus, die de week als de nummer 135 van de wereld begon, verloor in de finale tegen de Russin Valentina Ivachnenko maar vier games: 6-2 6-2.</p><p>16:24 uur: Marianne Vos heeft een uitstekend weekeinde in de Giro Rosa achter de rug. De wielrenster van CCC-Liv won zondag ook de derde etappe in de Ronde van Italië voor vrouwen. Een dag eerder had de Nederlandse blikvanger ook al de tweede rit op haar naam geschreven. Vos sloeg in de rit over 104 kilometer tussen Sagliano Micca en Piedicavallo in de laatste meters toe.</p><p>14.59 uur: Marc Márquez heeft voor de tiende keer op rij de MotoGP van Duitsland gewonnen. De vijfvoudig wereldkampioen uit Spanje, de in de kwalificaties al een circuitrecord had gereden, startte ook voor de tiende keer in successie vanaf poleposition. Landgenoot Maverick Viñales finishte op de Sachsenring als tweede en de Brit Cal Crutchlow werd derde. De Spanjaard Alex Rins haalde opnieuw de finish niet. Net als vorige week tijdens de TT van Assen ging hij onderuit. In de Moto2 eindigde de Nederlander Bo Bendsneyder als 16e, waardoor hij geen punten overhield aan de wedstrijd. Bendsneyder was als 15e van start gegaan.</p><p>12.31 uur: Heracles contracteert Adrian Szöke. De 21-jarige Serviër komt over 1. FC Köln en heeft in Almelo voor twee jaar getekend met een optie voor nog een seizoen. „Als jonge speler verwacht ik mij bij Heracles Almelo goed te kunnen ontwikkelen. Veel aanvallers hebben dat in het verleden al bewezen, nu is het aan mij”, aldus Szöke.</p><p>12.26 uur: De Sloveense motorcrosser Tim Gajser heeft de Grote Prijs van Indonesië in de MXGP-klasse op zijn naam geschreven. De Honda-coureur won de eerste manche en eindigde in de tweede manche achter de Fransman Romain Febvre als tweede. De Nederlander Glenn Coldenhoff (KTM) verraste in de tweede race met de derde plaats. Hij eindigde in de eerste manche als vijfde</p><p>11.00 uur: Golfster Anne van Dam heeft bij de Thornberry Creek LPGA Classic in Oneida in Wisconsin de opgaande lijn in haar spel doorgetrokken. De 23-jarige Arnhemse had voor haar derde rondje slechts 65 slagen nodig (-7). Ze produceerde liefst acht birdies, tegen één bogey. Met een score van 202 klom Van Dam naar de gedeelde dertiende plek (-14). Haar eerste ronde liep ze in 69 slagen en voor haar tweede rondgang had de Nederlandse topspeelster 68 slagen nodig.</p><p>10.39 uur: De voorzitter van de Egyptische voetbalbond heeft na de uitschakeling van de nationale voetbalploeg bij de Afrika Cup in eigen land geen halve maatregelen genomen. Preses Hany Abo Rida zette na de smadelijke nederlaag in de achtste finales tegen Zuid-Afrika (0-1) eerst de Mexicaanse trainer Javier Aguirre en diens voltallige technische staf op non-actief. Daarna nam de ontgoochelde voorzitter zelf ontslag. Hij blijft tot het einde van het toernooi nog wel aan als de baas van het organisatiecomité van de Africa Cup. Abo Rida heeft naar eigen zeggen zijn verantwoordelijkheid genomen na de aftocht van Egypte, „dat alle steun, zowel moreel als materieel, had ontvangen van de Egyptische regering.” Hij riep de overige bestuursleden van de Egyptische voetbalbond op om ook op te stappen.</p><p>10.14 uur: RKC Waalwijk heeft doelman Etienne Vaessen voor nog een extra jaar vastgelegd. Zijn verbintenis is verlengd tot medio 2022. De 23-jarige goalie had in maart al bijgetekend tot de zomer van 2021. De technische leiding RKC is zeer tevreden over de ontwikkeling van Vaessen. Daardoor is zijn contract nu opengebroken, opgewaardeerd en verlengd</p>
