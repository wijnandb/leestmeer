---
layout: post
title: "'Misschien hebben we Oranje te groot gemaakt'"
date: Tue, 11 Jun 2019 05:59:32 +0200
category: sport
externe_link: "https://nos.nl/l/2288495"
feature_image: "https://nos.nl/data/image/2019/06/11/555989/1008x567.jpg"
---

<p>De euforie van het behalen van de Nations League-finale lijkt na het 1-0 verlies tegen Portugal alweer ver weg. Ook aan tafel bij het Sportforum wordt er direct kritisch gekeken naar Oranje.</p>
<p>"De nederlaag is wel een teken dat Nederland er nog niet is", stelt Telegraaf-journalist Erik van Haren. "Kijk maar naar de voorhoede en het middenveld; daar is bijna geen scorend vermogen."</p>
<p>"Achterin hebben we goede spelers, maar Denzel Dumfries...", verzucht Van Haren, die voor zijn krant PSV op de voet volgt. "Ik heb hem het hele seizoen gezien en hij heeft een geweldige ontwikkeling doorgemaakt, maar is in de tweede helft dit jaar ver teruggezakt."</p>
<p>AD-journalist Rik Spekenbrink vult hem aan: "Ook omdat Ajax het zo goed deed Europees, heb je het gevoel dat we de ommekeer in het Nederlandse voetbal hebben gehad. Maar dat gaat natuurlijk niet zo snel."</p>
<p>Het interview na afloop van bondscoach Ronald Koeman met NOS-verslaggever Jeroen Stekelenburg boeide Henk Hoijtink, chef sport van Trouw. "Ik dacht daarin diepere gevoelens van Koeman te horen."</p>
<h2>Besef bij Koeman</h2>
<p>Hoijtink licht toe: "Hij was chagrijnig en dat werd ook benoemd door Stekelenburg. Daar ging Koeman graag in mee. Dat begrijp ik en ik snap ook dat hij niet alles hoeft te zeggen."</p>
<p>"Maar ik proefde ook besef bij de bondscoach. Het besef van een coach die ziet waar het aan mankeert. Hij heeft namelijk een magere bezetting op best wel wat posities en hij weet dat het in zijn periode als bondscoach niet wezenlijk zal veranderen. Dat is geen lekker gevoel voor een trainer", aldus Hoijtink.</p>
<p>"Misschien hebben we onszelf te groot gemaakt", concludeert Van Haren.</p>
<p>De mannen kunnen op vakantie, de vrouwen moeten nog flink aan de bak. Zij beginnen nu pas aan hun WK, maar over aandacht hebben ze geen klagen. In de supermarkten, op televisie en op de radio: overal komen de Oranjevrouwen voorbij.</p>
<p>"Zonder daar een oordeel over te vellen, verbaast me dat wel", zegt Van Haren. "Het is al wekenlang zo. Voor de Nations League van de mannen was er eigenlijk al meer aandacht voor de vrouwen."</p>
<p>Hoijtink is minder verbaasd. "Dat is gewoon deze tijd: alles gaat over de top. En we zijn Europees kampioen, dus is het niet raar dat de aandacht er is. Het is ook terecht voor de sport. Daar moeten we niet raar of lacherig over doen."</p>
