---
layout: post
title: "Ook geen schoolgebouw meer als Haga-bestuur niet opstapt"
date: Thu, 11 Jul 2019 22:47:27 +0200
category: nieuws
externe_link: "https://nos.nl/l/2293080"
feature_image: "https://nos.nl/data/image/2019/07/11/562831/1008x567.jpg"
---

<p>Als het bestuur van het islamitische Cornelius Haga Lyceum in Amsterdam niet plaatsmaakt voor een nieuw bestuur, verliest de middelbare school ook zijn gebouw. Wethouder Marjolein Moorman (PvdA), verantwoordelijk voor onderwijs, zegt de huisvesting te stoppen op het moment dat onderwijsminister Arie Slob stopt met het financieren van de school.</p>
<p>In een reactie op een vernietigend rapport van de Onderwijsinspectie over het bestuur van het Haga Lyceum zei de minister de school niet meer te financieren als het huidige bestuur aanblijft. Moorman: "De school hoeft van ons niet dicht of weg. Maar dit bestuur wel. Zij zijn het probleem. Al zitten ze nu nog in de tegenaanval, ik denk dat ze, gedwongen of niet, wel weggaan."</p>
<h2>Zelfverheerlijking</h2>
<p>"Het meest in het oog springend vond ik de zelfverrijking en zelfverheerlijking van de bestuurders", zegt Moorman over het rapport. "Ze verdienen meer dan een topinkomen voor een schooltje met 175 kinderen. Familie en bekenden kregen baantjes. Wanbeheer noemt de inspectie het, een zeer zware term."</p>
<p>Ondanks het oordeel van de inspectie zegt schooldirecteur Söner Atasoy niet van plan te zijn te vertrekken of het bestuur te vervangen. Ook veel ouders blijven het bestuur steunen, erkent ook Moorman. "Maar het beeld dat door het bestuur wordt geschetst dat alle ouders als één blok achter hen staan, is niet waar. Er zijn er ook die bang zijn en best kritisch, maar op de school wordt wel echt gevraagd om de loyaliteit van de ouders."</p>
<h2>Noodlokalen</h2>
<p>Er is in Amsterdam behoefte aan islamitisch middelbaar onderwijs, zegt Moorman. "En ik begrijp dat ouders daarvoor willen kiezen. Maar er liggen nu twee zeer kritische rapporten. Door te blijven zitten handelt het bestuur alleen in eigen belang, en niet in het belang van de kinderen op de school."</p>
<p>Moorman benadrukt dat ze de leerlingen "niet de dupe wil laten worden" van het wanbeleid van het bestuur. De gemeente, die verantwoordelijk is voor de huisvesting van scholen, zal noodlokalen bij het Haga Lyceum plaatsen om ruimte te geven voor de 129 nieuwe aanmeldingen die de school heeft ontvangen.</p>
<p>"Pas bij een nieuw bestuur en herstel van het onderwijs, met aandacht voor burgerschap, krijgt de school permanentere huisvesting om alle leerlingen in les te geven."</p>
<p>In Nieuwsuur uitte wethouder Moorman felle kritiek op het Haga-bestuur:</p>
