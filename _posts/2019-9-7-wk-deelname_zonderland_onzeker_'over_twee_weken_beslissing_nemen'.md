---
layout: post
title: "WK-deelname Zonderland onzeker: 'Over twee weken beslissing nemen'"
date: Sat, 07 Sep 2019 19:10:43 +0200
category: sport
externe_link: "https://nos.nl/l/2300755"
feature_image: "https://nos.nl/data/image/2019/09/07/575701/1008x567.jpg"
---

<p>Turner Epke Zonderland twijfelt over deelname aan de WK turnen die begin oktober in het Duitse Stuttgart gehouden worden. De 33-jarige Fries heeft last van een oude kwaal: zijn bijholtes.</p>
<p>Zonderland had in aanloop naar de Olympische spelen van Rio de Janeiro in 2016 ook al last van zijn bijholtes. In 2015 werd hij er zelfs aan geopereerd. Daarmee hoopte Zonderland voorgoed te genezen van zijn chronische verkoudheid.</p>
<p>"Het is een drukkende pijn op mijn voorhoofd en rondom mijn neus", aldus Zonderland, die zijn bijholtes de zwakke plekken van zijn lichaam noemt. "Ik heb de hele zomer niet lekker kunnen trainen."</p>
<p>Door die verstoorde voorbereiding, twijfelt de drievoudig wereldkampioen aan de rekstok aan deelname aan de WK in Stuttgart. "Normaal gesproken is het omstreeks deze periode de puntjes op de i zetten. Dat is nu niet zo."</p>
<h2>Interlandwedstrijden</h2>
<p>Ondanks zijn gezondheidskwaal kwam Zonderland vandaag wel in actie tijdens de interlandwedstrijden. De Nederlandse turners eindigden in Heerenveen achter Turkije als tweede.</p>
<p>Het Nederlandse vijftal, bestaande uit Bart Deurloo, Rick Jacobs, Frank Rijken, Casimir Schmidt en Bram Louwije, behaalde een totaalscore van 246.75 punten. Zonderland zat, vanwege zijn fysieke problemen, niet bij het eerste team. Hij kwam uit voor Nederland II.</p>
<h2>Olympische missie</h2>
<p>Over twee weken is er nog een interlandwedstrijd in Heerenveen en Zonderland stelt zichzelf de deadline om dan te weten waar hij aan toe is. "Dan wil ik duidelijk hebben of ik naar de WK ga of niet", zegt Zonderland, die niet ontevreden was over hoe zijn oefeningen in Heerenveen aanvoelden, maar het per dag moet gaan bekijken of het toernooi haalbaar is. </p>
<p>De gevolgen van de bijholteontsteking zou ook invloed kunnen gaan hebben op het Nederlandse team. Nederland wil op de WK zich als team plaatsen voor de Olympische Spelen van volgend jaar. Zonder Zonderland, normaal gesproken een onbetwiste pion in het team, wordt die olympische missie een stuk lastiger.</p>
