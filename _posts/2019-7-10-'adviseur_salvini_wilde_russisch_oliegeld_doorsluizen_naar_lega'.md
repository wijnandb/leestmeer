---
layout: post
title: "'Adviseur Salvini wilde Russisch oliegeld doorsluizen naar Lega'"
date: Wed, 10 Jul 2019 16:58:33 +0200
category: buitenland
externe_link: "http://feeds.nos.nl/~r/nosnieuwsbuitenland/~3/52ESmBOciGo/2292896"
feature_image: "https://nos.nl/data/image/2019/07/10/562532/1008x567.jpg"
---

<p>Een vertrouweling van de Italiaanse vicepremier Matteo Salvini heeft geprobeerd om tientallen miljoenen euro's aan Russische olieopbrengsten door te sluizen naar Salvini's Lega-partij. Dat blijkt volgens BuzzFeed News uit tot nu toe onbekende geluidsopnames van een bijeenkomst in Moskou uit oktober 2018.</p>
<p>Drie Russen spraken toen in de lobby van het Metropol-hotel ruim een uur met drie Italianen, onder wie Gianluca Savoini. Hij kent Salvini al jaren en was onder meer zijn woordvoerder. De zes mannen onderhandelden over een deal waarmee Lega naar schatting 57 miljoen euro kon verdienen.</p>
<p>Het plan was als volgt: Een Russisch olie- en gasbedrijf zou gedurende een jaar voor zo'n 1,3 miljard euro aan brandstof verkopen aan het Italiaanse Eni. Dat zou niet direct gebeuren, maar via tussenpersonen. De kortingen die zij zouden krijgen, zouden ze in het geheim overmaken aan Lega. Het geld kon de partij dan onder meer gebruiken voor de campagne voor de EU-verkiezingen.</p>
<p>Het is in Italië voor politieke partijen verboden om geld te ontvangen vanuit het buitenland. Toen de Metropol-bijeenkomst werd gehouden, was het nog toegestaan om maximaal 100.000 euro aan buitenlandse donaties te krijgen. Het is niet duidelijk of de deal ooit is doorgegaan.</p>
<p>Het bestaan van het overleg in het Metropol-hotel in de Russische hoofdstad en enkele details werden al in februari onthuld in het Italiaanse tijdschrift L'Espresso. Een woordvoerder van Salvini noemde het verhaal een fabeltje en Savoini ontkende dat hij had mee-onderhandeld.</p>
<p>Dit keer geeft Savoini noch zijn advocaat commentaar. Vicepremier Salvini zegt dat hij "nooit een roebel, euro, dollar of liter wodka aan donaties uit Rusland" heeft gekregen.</p>
<p>Salvini heeft zijn bewondering voor Rusland en president Poetin nooit onder stoelen of banken gestoken. Zo droeg hij eens als Europarlementariër een T-shirt met de Russische president erop. Ook noemde hij de Russische annexatie van het Krim-schiereiland gelegitimeerd en wil Lega dat de EU-sancties tegen Rusland worden opgeheven.</p>
<p>Volgens Buzzfeed vormt de opname het eerste harde bewijs dat Rusland probeert om op verborgen wijze rechts-nationalistische partijen in Europa financieel te ondersteunen.</p><img src="http://feeds.feedburner.com/~r/nosnieuwsbuitenland/~4/52ESmBOciGo" height="1" width="1" alt=""/>
