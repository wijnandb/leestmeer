---
layout: post
title: "Succes Jumbo-Visma: 'Groot deel van de ploeg werkt hier al jaren hard aan'"
date: Sat, 13 Jul 2019 10:49:24 +0200
categories: 
- sport 
- wielrennen 
externe_link: "https://nos.nl/l/2293288"
feature_image: "https://nos.nl/data/image/2019/07/13/563173/1008x567.jpg"
---

<p>"Het kan echt niet op. Dit is ongekend." Met een lach van oor tot oor beschrijft Jumbo-Visma-directeur Richard Plugge de in de positieve zin knotsgekke Tourweek die zijn wielerploeg doormaakt.</p>
<p>In de eerste etappe verraste Mike Teunissen vriend en vijand met de zege en de gele trui. Een dag later zette Jumbo-Visma de kroon op het werk door ook de ploegentijdrit te winnen.</p>
<p>In de zevende etappe op vrijdag zorgde Dylan Groenewegen voor de kers op de taart; het sprintkanon drukte zijn wiel net iets eerder over de streep dan Caleb Ewan. Gevolg: drie etappezeges in zeven Tourritten.</p>
<p>Plugge wijst op de kwaliteiten die al zijn renners in Frankrijk tonen. "Het hele team doet het goed. Amund, Wout, Tony, Mike. Wat zij allemaal doen is ook geweldig."</p>
<h2>'Kan niet beter'</h2>
<p>De eerstgenoemde, Amund Grøndahl Jansen, kan het eigenlijk niet geloven. "Als je dit voor de Tour had gezegd, had ik waarschijnlijk wel gezegd dat het al geslaagd was", bekent de Noor. "Drie overwinningen, een paar dagen in het geel. Een fantastische eerste week, kan bijna niet beter."</p>
<p>Ook Wout van Aert, die zijn eerste grote ronde rijdt, is meer dan tevreden. "Het kon niet beter beginnen voor de ploeg en ook voor mij. We staan er heel goed voor met Stevie (Steven Kruijswijk, red.) in het klassement en Dylan wint in de eerste week een rit. Prachtig."</p>
<p>Oud-wielrenner Stef Clement, de laatste anderhalf jaar van z'n wielerloopbaan onderdeel van de ploeg die toen nog Lotto-Jumbo heette, weet dat de formatie van ver komt. "Dit succes komt uit een proces dat in 2013/2014 in gang is gezet", vertelt de NOS-analist, te horen in Radio Tour de France en vanaf volgende week donderdag te zien in de Avondetappe.</p>
<p>"Een groot deel van de ploeg werkt hier al jaren hard aan. Ze hebben een moeilijke fase gekend toen er weinig middelen waren en ze heel creatief moesten zijn. Er zit nu een aantal mensen dat een mooie beloning krijgt. Voor hen ben ik erg blij."</p>
<h2>Geschiedenis geschreven</h2>
<p>Eén van hen is de man achter het succes in de ploegentijdrit, Mathieu Heijboer. "Hij heeft samen met Gerard Rientjens, een van de stille krachten in het team, voor een wetenschappelijke benadering van de ploegentijdrit gezorgd", weet Clement. "Het succes daarin is echt terug te redeneren naar die mannen."</p>
<p>"Na afloop van die rit heb ik Heijboer een berichtje gestuurd, omdat hij daar veel tijd in heeft geïnvesteerd. En ook Stevie, die ik beschouw als een van mijn maatjes, heb ik laten weten dat ze een stukje geschiedenis hebben geschreven."</p>
<p>Ook het aantrekken van vijfvoudig Touretappe-winnaar en viervoudig wereldkampioen tijdrijden Tony Martin is een belangrijke sleutel tot het huidige succes gebleken. "Hij bloeit helemaal op. Je ziet dan ook dat zo'n jongen er elke dag weer zin in heeft om het beste van zichzelf te laten zien", analyseert Clement de 34-jarige Duitser.</p>
<p>"Hij heeft zoveel gewonnen, maar voelt zich niet te groot om dit werk te verzetten. Hij heeft een grote bijdrage aan het succes."</p>
<h2>Teambuilding</h2>
<p>Ook met het teamgevoel lijkt het meer dan goed te zitten bij de Nederlandse formatie. Volgens Clement onder meer dankzij het teambuildingswerk van generaal Mart de Kruif. Ook Van Aert benadrukte vrijdag na afloop van de door Groenewegen gewonnen race direct de teamprestatie.</p>
<p>"Ik denk dat deze op het conto komt van de hele ploeg", zei de Belg direct nadat hij werd gewezen op zijn uitstekende werk in de slotfase van de etappe.</p>
<p>Groenewegen had tijdens de zevende rit al in de gaten hoe sterk zijn ploeggenoten waren. "Ik zei tegen die mannen: 'Ik weet hoe sterk jullie zijn, dus pak alsjeblieft de kop. En dan kan ik winnen en hebben we dit als ploeg geweldig gedaan."</p>
<p>Een zeer geslaagde eerste week dus voor Jumbo-Visma. En wie weet wat er nog meer in het vat zit. Kruijswijk staat immers op plaats acht van het klassement, met slechts vijftien tellen achterstand op de hoogst geklasseerde kopman - Geraint Thomas.</p>
<p>"We moeten nog twee weken koersen en we willen altijd meer", verzekert Grøndahl Jansen. "Ik denk ook dat er nog wel wat in zit. In het klassement, in de klimetappes en voor Dylan in de sprintetappes."</p>
<p>Clement: "Voor nu moeten ze genieten en plukken wat er te plukken valt. Ze hebben er keihard voor geknokt met z'n allen. Hartstikke mooi."</p>
