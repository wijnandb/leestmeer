---
layout: post
title: "China komt met tegenmaatregelen tegen VS"
date: Fri, 23 Aug 2019 16:07:00 +0200
categories: 
- financieel 
- koersen 
externe_link: "https://www.telegraaf.nl/financieel/699447911/china-komt-met-tegenmaatregelen-tegen-vs"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a46c11c8-c5af-11e9-9182-02c309bc01c1.jpg"
---

<p class="intro">PEKING (ANP/RTR/BLOOMBERG) - China gaat importheffingen instellen op 75 miljard dollar aan Amerikaanse goederen, waaronder auto's, ruwe olie en sojabonen. Dat heeft de Chinese regering aangekondigd.</p> <p>De maatregelen zijn de reactie van de Aziatische grootmacht op de Amerikaanse heffingen op 300 miljard dollar aan Chinese goederen. De Chinese heffingen voor de meeste goederen bedragen tussen de 5 en 10 procent, de extra tarieven op auto's worden 25 procent.</p><p>Een deel van de Chinese importheffingen, waaronder die op sojabonen en Amerikaanse ruwe olie, wordt per 1 september van kracht. Amerikaanse sojabonen zijn al een tijdje een heet hangijzer in het handelsconflict. Peking zou de Amerikaanse president Donald Trump beloofd hebben meer sojabonen te kopen, maar Trump verweet het land zich niet aan die afspraak te hebben gehouden. De sojabonen zijn belangrijk voor Trump omdat hij Amerikaanse boeren beloftes had gedaan. Ook andere landbouwproducten als tarwe, varkensvlees en rundvlees worden vanaf 1 september extra belast.</p><p>De heffingen op auto's, die van 15 procent naar 40 procent stijgen, gaan pas op 15 december in. China had de heffingen op auto's vorig jaar al eens verhoogd naar 40 procent, maar maakte die stap weer ongedaan om de onderhandelingen te ondersteunen.</p><p>Trump had al eerder aangekondigd per 1 september op 300 miljard dollar aan importgoederen uit China extra importheffingen in te voeren. Later stelde hij een deel van de extra heffingen uit tot in december. Dat uitstel geldt onder meer voor smartphones en computers.</p>
