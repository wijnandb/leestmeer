---
layout: post
title: "Bertens in Rome fysiek klaar voor nieuw succes: 'Ze heeft nergens last van'"
date: Mon, 13 May 2019 14:25:42 +0200
category: sport
externe_link: "https://nos.nl/l/2284429"
feature_image: "https://nos.nl/data/image/2019/05/13/549668/1008x567.jpg"
---

<p>Kiki Bertens heeft twee dagen na haar prestigieuze titel in Madrid weer op de baan gestaan. In Rome werkte de nieuwe nummer vier van de wereld een training af. Ze lijkt fysiek helemaal klaar om deze week ook in Italië te kunnen schitteren.</p>
<p>"Ze heeft sowieso nergens last van. Ze speelt woensdag pas, dus we hebben nog even. Komt wel goed, denk ik", laat coach Raemon Sluiter weten vanuit de Italiaanse hoofdstad, waar Bertens als geplaatste speelster in de tweede ronde instroomt.</p>
<h2>Wordt ze tweede van de wereld?</h2>
<p>In Rome kan Bertens - twee weken voor Roland Garros - haar opmars in de wereldtop nóg verder doorvoeren. Ze heeft er geen punten te verdedigen en daarom lonkt bij een goed resultaat de tweede plaats van de wereldranglijst. Zo hoog heeft een Nederlander nog nooit gestaan.</p>
<p>Bij de mannen stond Tom Okker in 1974 derde van de wereld en Richard Krajicek was in 1999 vierde. Bertens brak dit weekend na 42 jaar wel het vrouwenrecord van Betty Stöve, die in 1977 vijfde van de wereld was.</p>
<h2>Mailtje van Stöve</h2>
<p>De 73-jarige Stöve is blij voor Bertens en stuurde haar een mailtje. "Ik heb haar van harte gefeliciteerd en hoop dat ze aan het eind van het jaar nog hoger staat. Nu is het belangrijk dat ze ver geraakt in een grandslamtoernooi. Ik heb haar daarbij veel succes toegewenst."</p>
<p>De Wimbledon-finaliste van 1997 wil verder niets kwijt over vergelijkingen tussen haar en Bertens. "Het gaat nu om Kiki."</p>
<p>Bertens zelf is zich steeds meer bewust geworden van haar status als wereldtopper. "Ik voel dat ik er meer klaar voor ben, dat ik op dit niveau thuishoor", zegt ze op de website van de WTA. "Maar het blijft een gekke gedachte dat ik nummer vier van de wereld ben."</p>
<p>Ze vervolgt: "Vorig jaar had ik nog het gevoel dat andere speelsters mij zouden kiezen als ze een geplaatste speelster als tegenstander moesten aanwijzen. Nu ben ik daar veel meer relaxed onder."</p>
<h2>Aandacht afleiden niet meer mogelijk</h2>
<p>Toch zal de druk, waar ze in het verleden moeilijk mee om kon gaan, blijven toenemen naarmate haar ranking stijgt. Bij Team Bertens halen ze er nu hun schouders over op. "We kunnen er niet omheen", aldus Sluiter. "Ik kan best goed de aandacht afleiden, maar dat is nu niet meer mogelijk."</p>
<p>De 27-jarige Bertens blijft de luwte prefereren, maar schuwt de spotlights niet meer. "Ik weet niet of ik heel groot nieuws ben in Nederland. Ik hoop het niet, haha. Nee, het is natuurlijk speciaal. En ik merk dat ik nog steeds beter kan worden."</p>
