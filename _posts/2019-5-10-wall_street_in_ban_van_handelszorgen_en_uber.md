---
layout: post
title: "Wall Street in ban van handelszorgen en Uber"
date: Fri, 10 May 2019 19:41:23 +0200
categories: 
- financieel 
- koersen 
externe_link: "https://www.telegraaf.nl/financieel/3570219/wall-street-in-ban-van-handelszorgen-en-uber"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f0c5caf8-734a-11e9-bf6e-02d1dbdc35d1.jpg"
---

<p class="intro">De Amerikaanse aandelenbeurzen stonden vrijdag tijdens de middaghandel in New York op verlies. Handelszorgen drukten op het sentiment. Daarnaast beleefde Uber Technologies een teleurstellend beursdebuut.</p> <p>De Dow-Jonesindex noteerde rond 19.30 uur (Nederlandse tijd) 0,2 procent in de min op 25.779 punten. De breder samengestelde S&amp;P 500 verloor eveneens 0,2 procent, tot 2864 punten, en technologiebeurs Nasdaq zakte 0,5 procent naar 7873 punten.</p><p>Het handelsoverleg tussen de Verenigde Staten en China leverde vrijdag naar verluidt weinig progressie op. Afgelopen nacht ging de Amerikaanse verhoging van importtarieven op Chinese producten in. China liet al weten met tegenmaatregelen te komen. Waarschijnlijk is de handelsvete voorlopig dus nog niet voorbij. President Donald Trump twitterde al dat importheffingen de VS meer geld opleveren dan zelfs de beste handelsdeal.</p><p>Uber in de min</p><p>Uber stond op zijn eerste handelsdag tussentijds een kleine 1 procent in de min. Aandelen van het technologiebedrijf achter de populaire taxi-app openden met een koers van 42 dollar. Dat is lager dan de introductieprijs van 45 dollar waarvoor Uber de stukken in de markt had gezet.</p><p>Uber haalde bij de beursgang niettemin meer dan 8 miljard dollar op. Topman Dara Khosrowshahi benadrukte dat het uiteindelijk toch gaat om hoe de beurskoers zich op de langere termijn ontwikkelt. Branchegenoot Lyft beleefde onlangs wel een glansrijk beursdebuut, maar de koers zakte later flink weg. Lyft speelde vrijdag rond de 3 procent kwijt.</p><p>Kwartaalcijfers</p><p>Verder kwamen nog enkele bedrijven met kwartaalcijfers. Telecom- en mediabedrijf Viacom werd daarop dik 2 procent hoger gezet. Softwarebedrijf Symantec ging juist zo'n 13 procent onderuit na tegenvallende winstcijfers en een minder positieve prognose. Ook vertrekt topman Greg Clark bij de maker van antivirussoftware.</p><p>De euro was 1,1230 waard, tegen 1,1243 dollar bij het slot van de Europese beurzen eerder op de dag. De prijs van een vat Amerikaanse olie steeg 0,2 procent tot 61,82 dollar. Brentolie kostte 0,6 procent meer op 70,79 dollar per vat.</p>
