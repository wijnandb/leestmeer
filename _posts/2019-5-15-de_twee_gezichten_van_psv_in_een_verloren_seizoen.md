---
layout: post
title: "De twee gezichten van PSV in een verloren seizoen"
date: Wed, 15 May 2019 07:12:36 +0200
category: sport
externe_link: "https://nos.nl/l/2284682"
feature_image: "https://nos.nl/data/image/2019/05/15/550013/1008x567.jpg"
---

<p>"We voetballen beter dan voor de winterstop." PSV-trainer Mark van Bommel doet halverwege februari zijn best de kritiek op het spel van zijn ploeg te pareren. Een riedeltje dat vanaf dat moment bijna wekelijks wordt herhaald.</p>
<p>Beter voetbal, maar veel minder punten. Dat klinkt niet logisch. PSV vierde de kerst met een bijna perfecte score en twee punten voorsprong op Ajax, maar na het thuisduel met Heracles vanavond (19.30 uur) staan ze in Eindhoven met lege handen.</p>
<p>"Ik heb altijd gezegd dat Ajax de grote favoriet is", sprak de coach zondag, om te vervolgen met: "Als je zo veel geld kan investeren, ben je bijna, eh, dan ben je gewoon de favoriet."</p>
<p>Halverwege de zin leek Van Bommel zijn woorden in te slikken. Had hij niet willen zeggen dat het op de transfermarkt slagvaardige Ajax de titel in augustus al bijna binnen had?</p>
<p>Tegelijkertijd valt ook voor hem niet te ontkennen dat het verval bij PSV te groot was. Na de winterstop pakte de uittredend landskampioen gemiddeld 0,82 punt per wedstrijd minder dan in de eerste seizoenshelft. Ook de doelpuntenproductie liep flink terug: 3,53 goals per wedstrijd tegenover 2,19.</p>
<p>Van Emmen-uit tot de cruciale tien minuten in Amsterdam tegen Ajax en de uiteindelijk beslissende 1-0 nederlaag van drie dagen geleden tegen AZ: PSV heeft het in 2019 in te veel uitwedstrijden laten afweten.</p>
<h2>20-01-2019: FC Emmen - PSV 2-2</h2>
<p>Bijna tachtig minuten lang lijkt er voor PSV weinig aan de hand op De Oude Meerdijk. Luuk de Jong kopt zijn ploeg op voorsprong en linksback Angeli√±o maakt er 0-2 van. Tussendoor worden twee PSV-treffers, wegens hands en buitenspel, nog afgekeurd na tussenkomst van de VAR.</p>
<p>Invaller Nicklas Pedersen, twaalf minuten voor tijd ingebracht, doet de ploeg van Van Bommel de das om. De inmiddels gestopte Emmen-spits scoort bij zijn eerste balcontact. In blessuretijd, als de boomlange doelman Kjell Scherpen de boel afleidt bij een vrije trap, prikt Pedersen zijn tweede binnen.</p>
<h2>20-02-2019: FC Utrecht - PSV 2-2</h2>
<p>Ondanks de misser in Emmen kan PSV drie weken later de voorsprong op concurrent Ajax, dat een nog slechtere periode kent, op acht punten brengen. Door een gelijkspel in de Domstad blijft het verschil beperkt tot 'slechts' zes.</p>
<p>PSV komt tegen Utrecht zelfs op een, overigens dikverdiende, 2-0 achterstand. De Jong is in de tweede helft de reddende engel en de bezoekers mazzelen als in de slotfase een overtreding van Denzel Dumfries niet wordt bestraft met een penalty voor Utrecht.</p>
<h2>31-3-2018: Ajax - PSV 3-1</h2>
<p>Van vijf punten naar twee, en niet, zoals koploper PSV hoopte, naar het vermoedelijk onoverbrugbare gat van acht punten. PSV verliest in een meeslepende topper in Amsterdam met 3-1 van Ajax, dat helemaal terug is in de race.</p>
<p>PSV heeft het lastig in Amsterdam. Totdat Ajax met tien man komt te staan. PSV maakt gelijk en krijgt minimaal twee kansen op de voorsprong. Als die worden gemist, slaat Ajax aan de andere kant, met hulp van de VAR, toe uit een penalty, en daarna met een goal in blessuretijd. "Een onnodige nederlaag", zucht Van Bommel met gevoel voor understatement.</p>
<h2>07-04-2019: Vitesse - PSV 3-3</h2>
<p>In Arnhem ontrolt zich een van de spectaculairste wedstrijden van het seizoen. Vitesse en PSV maken er met zes goals een spektakel van en wederom mogen de Eindhovenaren niet klagen met een punt. PSV komt drie keer op achterstand. De laatste gelijkmaker valt opnieuw in blessuretijd.</p>
<p>"We kregen genoeg kansen om de wedstrijd te winnen. En dat was 'm wel, eigenlijk." Van Bommel is in zijn persconferentie na afloop ultrakort. Hij weet dat PSV dan op doelsaldo de koppositie kwijt is aan Ajax.</p>
<h2>12-05-2019: AZ - PSV 1-0</h2>
<p>Terwijl Ajax dankzij de Europese successen een vol programma afwerkt, is PSV zeventien dagen vrij. PSV moet zelf winnen van AZ en hopen op een misstap van Ajax tegen FC Utrecht, maar de Brabanders komen dubbel bedrogen uit.</p>
<p>In Alkmaar speelt PSV slap en oogt het inspiratieloos. Guus Til maakt het enige doelpunt van de wedstrijd. Na afloop druipen de spelers af, terwijl Van Bommel vasthoudt aan zijn woorden van een paar maanden eerder.</p>
<p>"Het is niet zo dat we na de winterstop slecht hebben gespeeld, maar je speelt wel te veel wedstrijden gelijk. Het ligt niet aan het voetbal. Het ligt aan de manier waarop je punten verspeelt."</p>
