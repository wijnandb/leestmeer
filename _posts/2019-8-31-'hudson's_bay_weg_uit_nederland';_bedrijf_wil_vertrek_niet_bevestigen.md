---
layout: post
title: "'Hudson's Bay weg uit Nederland'; bedrijf wil vertrek niet bevestigen"
date: Sat, 31 Aug 2019 10:31:13 +0200
categories: 
- financieel 
- economie 
externe_link: "https://nos.nl/l/2299704"
feature_image: "https://nos.nl/data/image/2019/08/31/573815/1008x567.jpg"
---

<p>Warenhuisketen Hudson's Bay sluit eind dit jaar zijn winkels in Nederland, meldt het FD. Vakbonden CNV en De Unie bevestigen dat verhaal, maar het bedrijf ontkent tegenover de NOS dat er een definitief besluit is genomen en zegt dat er nog onderhandelingen "met stakeholders" lopen.</p>
<p>"Wij kunnen niets zeggen over de uitkomst tot daar beslissingen over zijn genomen", zegt Kiki Hirschfeldt, die het woord voert namens het bedrijf. "Zodra de onderhandelingen voorbij zijn dan komen we met een statement naar buiten. We weten nog niet wanneer dat zal zijn."</p>
<p>Het FD baseert zich op documenten van moederbedrijf Hudson's Bay Company (HBC). In een brief van het moederbedrijf staat: "Vanwege de langdurig financieel onhoudbare situatie hebben de aandeelhouders in HBC besloten de verdere financiering in HBC te staken en de winkels in Nederland te sluiten per eind 2019". Aan wie de brief gericht is, vermeldt de krant niet.</p>
<p>Vakbond CNV Vakmensen zegt een paar dagen geleden geïnformeerd te zijn door de directie van Hudson's Bay over een vertrek uit Nederland. Vakbond De Unie bevestigt dat. Er werken ruim 1400 mensen bij het warenhuis in Nederland. Voor hen zou collectief ontslag worden aangevraagd.</p>
<h2>Compensatie</h2>
<p>Volgens het FD wil Hudson's Bay alle informatie geheimhouden omdat "het voorgenomen collectief ontslag nog niet bekend is gemaakt bij onze medewerkers en/of derden".</p>
<p>CNV Vakmensen zegt dat er geen sprake is van een faillissement. De bond heeft van de directie te horen gekregen dat er ruimte is voor een sociaal plan. Vakbondsbestuurder Jacqueline Twerda wil daarom op korte termijn in gesprek met de directie. "Heel veel mensen komen nu ineens op straat te staan. Een compensatie van die pijn is nodig."</p>
<p>"Deze week zijn we geïnformeerd", zegt woordvoerder Reinier Casteleijn van De Unie. "Ze hebben gezegd dat ze tot het eind van het jaar open blijven. We moeten nu in gesprek gaan over een sociaal plan."</p>
<p>De woordvoerder van Hudson's Bay wil niet zeggen of er afgelopen week onderhandelingen zijn gevoerd over een sociaal plan.</p>
<h2>Geen interesse</h2>
<p>In juni maakte moederbedrijf Hudson's Bay Company bekend zijn Europese tak te verkopen. De Duitse en Belgische winkels van het concern kwamen in handen van de Oostenrijkse investeringsmaatschappij Signa.</p>
<p>Maar Signa, dat al deels eigenaar was van het Nederlandse Hudson's Bay, had geen interesse meer in de Nederlandse winkels. Daardoor kwamen de warenhuizen nu volledig onder de Canadese Hudson's Bay Company te vallen.</p>
