---
layout: post
title: "Sport kort: Derde plaats voor dressuurploeg"
date: Sun, 14 Jul 2019 23:05:00 +0200
category: sport
externe_link: "https://www.telegraaf.nl/sport/1415174093/sport-kort-derde-plaats-voor-dressuurploeg"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/81afb228-a67b-11e9-9251-0255c322e81b.jpg"
---

<p>In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p><p>23.07 uur: Roger Federer komt pas half augustus weer in actie. De 37-jarige Zwitser bekende na zijn verloren finale op Wimbledon tegen Novak Djokovic dat hij het masterstoernooi van Montreal (5 tot en met 11 augustus) laat schieten. Hij maakt pas op het masterstoernooi van Cincinnati (12 tot en met 18 augustus) weer zijn opwachting. Dat toernooi gebruikt hij om zich voor te bereiden op de US Open.</p><p>22.17 uur: Antoine Griezmann is vanaf zondag officieel speler van FC Barcelona. De Fransman ondertekende in stadion Camp Nou een vijfjarig contract en poseerde in het shirt met rugnummer 17. De 28-jarige aanvaller kondigde aan met Barça voor de drie grote prijzen te gaan: het landskampioenschap, de Spaanse beker en de Champions League. „Die laatste mis ik nog het meest”, zei Griezmann.</p><p>20.32 uur: De Nederlandse dressuurploeg heeft de derde plaats behaald bij de Nations Cup in het Zweedse Falsterbo. Gastland Zweden won en Duitsland eindigde als tweede. Hans Peter Minderhoud leverde individueel de beste prestatie met de vierde plaats in de Grand Prix. Hij scoorde met zijn schimmel Zanardi 72,283 procent. Thamar Zweistra leverde met Hexagon’s Double Dutch het beste resultaat in de Grand Prix Special: vijfde met 69,128 procent. Patrick van der Meer (Chinook) eindigde als vijfde in de Kür op muziek: 74,520 procent.</p><p>19.33 uur: Nick Smidt heeft bij de EK atletiek onder 23 in het Zweedse Gävle zilver veroverd op de 400 meter horden. De Drentse atleet liep in de finale naar de tweede plaats in een persoonlijk record van 49,49 seconden. Hij bleef daarmee nog net boven de limiet van 49,30 die is gesteld voor de deelname aan WK voor de senioren dit najaar in Doha.</p><p>17:03 uur: Tennissers Latisha Chan en Ivan Dodig hebben op Wimbledon de titel veroverd in het gemengd dubbelspel. De Taiwanese en de Kroaat, als achtste geplaatst in Londen, waren in de finale de Letse Jelena Ostapenko en de Zweed Robert Lindstedt met 6-2 en 6-3 de baas. Vorige maand waren Chan en Dodig ook al de sterksten op Roland Garros, het toernooi waar ze in 2018 hun eerste grand slam wonnen.</p><p>16.42 uur: Mathieu van der Poel heeft nu eens geen hoofdrol kunnen vervullen in een wedstrijd om de wereldbeker in het mountainbiken. De Nederlander van Circus-Corendon had in Les Gets een moeilijke start en kwam nooit in zijn ritme. Hij finishte als zestiende. De winst in het Franse skioord was voor wereldkampioen Nino Schurter.</p><p>15.47 uur: Rolstoeltennisster Aniek van Koot heeft op Wimbledon na het veroveren van de titel in het enkelspel ook het dubbelspel gewonnen. Samen met Diede de Groot was de 28-jarige Gelderse in de finale met 6-1 en 6-1 veel te sterk voor landgenote Marjolein Buis en de Italiaanse Giulia Capocci. Zaterdag had Van Koot ten koste van haar dubbelpartner al voor het eerst de enkelspeltitel gegrepen op Wimbledon. Voor Van Koot was het individueel haar eerste eindzege op een grand slam sinds 2012. Vorig jaar ging de titel in Londen nog naar De Groot, die de wereldranglijst aanvoert.</p><p>15.00 uur: Lisa Scheenaard heeft op indrukwekkende wijze brons veroverd bij de wereldbeker roeien in Zevenhuizen. De 30-jarige skiffeuse lag op de Prins Willem-Alexander Baan halverwege de race over 2000 meter nog op ruim 3 seconden van nummer drie Victoria Thornley. Op 500 meter van de finish was de Britse nog iets verder uitgelopen, maar met een fraaie eindsprint wist Scheenaard alsnog de derde plaats te bemachtigen. Het verschil met Thornley was minimaal: 8.28,02 tegen 8.28,08.</p><p>14.15 uur: De Nederlandse dubbelvier (mannen) heeft bij de wereldbekerfinale roeien in Zevenhuizen brons veroverd. De thuisploeg lag na 1500 meter nog op de tweede plek en leek klaar voor een aanval op koploper Polen. In de slotfase kon Oranje echter niet doordrukken en werd op de laatste meters ook nog de tweede plek verspeeld. Polen zegevierde in 6.00,80, gevolgd door Duitsland (6.01,91) en Nederland (6.02,00). Namens Oranje kwamen Abe Wiersma, Tone Wieten, Koen Metsemakers en Dirk Uittenbogaard in actie.</p><p>13.53 uur: Ilse Paulis en Marieke Keijser hebben bij de wereldbekerfinale roeien in Zevenhuizen zilver behaald. Het Nederlandse duo moest op de Willem-Alexander Baan alleen voorrang verlenen aan het Nieuw-Zeelandse koppel Zoe McBride/Jackie Kiddle. Paulis en Keijser gaven bijna 7 seconden toe op de winnaars: 7.38,45 tegen 7.45,43. Het Zwitserse tweetal Patricia Merz/Frederique Rol eindigde als derde (7.48,02).</p><p>13.16 uur: Shani Tarashaj voetbalt de komende twee seizoenen bij FC Emmen. De eredivisieclub huurt de 24-jarige aanvallende middenvelder van Everton. Tarashaj staat sinds 2016 onder contract bij Everton. De voorbije seizoenen werd hij al verhuurd aan Grasshopper Club Zürich en Eintracht Frankfurt. Tarashaj speelde vijf interlands voor het Zwitserse nationale elftal.</p><p>13.09 uur: De Nederlandse vrouwen vier-zonder heeft bij de wereldbekerfinale in Zevenhuizen genoegen moeten nemen met de vijfde plek. De Europese kampioenen kwamen in de derde race in drie dagen kracht te kort om zich voorin te mengen in de strijd om de medailles. De thuisploeg finishte in een tijd van 6.59,93. Australië zegevierde in 6.48,22, gevolgd door Denemarken (6.50,53) en Roemenië (6.52,22).</p><p>12.07 uur Tim Gajser is zondag in de MXGP-klasse verder uitgelopen op zijn concurrenten. De Sloveense motorcrosser won in de Grote Prijs van Azië zowel de eerste als tweede manche. De Nederlander Glenn Coldenhoff werd vierde en zevende.</p><p>08.10 Anne van Dam is in de Marathon Classic in Sylvania (Ohio), een toernooi uit de Amerikaanse vrouwentour LPGA, teruggezakt naar de gedeelde 61e plaats.</p><p>03.50 uur Zwemster Sharon van Rouwendaal heeft geen medaille gewonnen tijdens de eerste wedstrijd in het open water op de WK in Zuid-Korea. Van Rouwendaal werd op de 10 kilometer tiende. De uitslag betekent voor Van Rouwendaal wel dat ze volgend jaar in Tokio haar olympische titel op de 10 kilometer mag verdedigen.</p><p>03.07 uur De Nederlandse waterpolosters hebben hun eerste groepswedstrijd op het WK in Zuid-Korea kinderlijk eenvoudig gewonnen. De kampioen van Europa was zondag met ruime cijfers te sterk voor Zuid-Afrika. Het werd in Gwangju maar liefst 0-33.</p>
