---
layout: post
title: "Hype om app die je ouder laat lijken, maar hoe zit het met je privacy?"
date: Mon, 15 Jul 2019 17:15:08 +0200
category: nieuws
externe_link: "https://nos.nl/l/2293601"
feature_image: "https://nos.nl/data/image/2019/07/15/563697/1008x567.jpg"
---

<p>Grote kans dat je het voorbij hebt zien komen op je tijdlijn: vrienden die er op foto's tientallen jaren ouder uitzien. De FaceApp, die mensen op foto's veroudert, is een hype. Maar er kleven privacyrisico's aan FaceApp, waarschuwen experts.</p>
<p>"De app verwerkt extreem veel gegevens", zegt jurist Charlotte Meindersma, gespecialiseerd op gebied van sociale media. "Ik zou hem niet gebruiken."</p>
<p>In de privacyovereenkomst van de app staat dat je informatie niet met derden wordt gedeeld. Maar dat is volgens Meindersma niet duidelijk genoeg. Zo staat er bijvoorbeeld dat de informatie wel met 'affiliates' kan worden gedeeld. "Ze beweren dat ze je data niet verkopen. Maar dat kunnen ze omzeilen door andere bedrijven affiliates te noemen."</p>
<h2>Rusland</h2>
<p>FaceApp is ontwikkeld door het Russische bedrijf Wireless Lab. Daardoor ben je volgens Meindersma niet beschermd door de Algemene Verordening Gegevensbescherming, Europese wetgeving over hoe je data gebruikt mogen worden. "Je geeft je data eigenlijk weg aan Rusland."</p>
<p>Kor de Boer, jurist bij privacybedrijf Privacy Zeker, zegt ook dat je FaceApp beter niet kan gebruiken. "De app voldoet niet aan de geldende privacywetgeving. Ze geven geen inzage in de rechten die je hebt als gebruiker. Ze kunnen alles met je foto doen. Je zet eigenlijk een handtekening onder een blanco velletje."</p>
<p>Ook privacywaakhond Bits of Freedom raadt af de app te gebruiken. Als je dat wel gedaan hebt, zegt Evelyn Austin van de organisatie, dan is het te laat: je gezicht staat in de database. Dan nog doe je er volgens Austin goed aan om de app te verwijderen. "Je geeft in feite je gezicht weg."</p>
<p>Volgens Austin stopt FaceApp je gezicht in een database met duizenden andere gezichten. "Daar wordt je gezicht verhandeld aan andere bedrijven, net als je e-mailadres en je cookies. Het is niet de vraag Ã³f het gebeurt. Het gebeurt gewoon. En je hebt geen idee waar je gezicht terechtkomt."</p>
<p>Google en Facebook hebben waarschijnlijk de grootste verzameling gezichten. Hoeveel van die databases er zijn, is niet bekend, schreef The New York Times dit weekend.</p>
<p>Gezichten in zulke databases worden vaak gebruikt om kunstmatige intelligentie te ontwikkelen voor betere gezichtsherkenningssoftware. Deze technologie analyseert zo veel mogelijk gezichten en leert daardoor hoe je mensen kan identificeren. Of dat met FaceApp ook gebeurt, is niet duidelijk.</p>
<p>"Er is nu een race gaande tussen verschillende bedrijven en overheden om deze kunstmatige intelligentie te ontwikkelen", zegt Austin. "En we hebben geen idee waar dat in de toekomst voor wordt gebruikt."</p>
<p>FaceApp heeft niet gereageerd op vragen van de NOS.</p>
