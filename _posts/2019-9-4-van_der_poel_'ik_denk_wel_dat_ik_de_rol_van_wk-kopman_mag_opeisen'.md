---
layout: post
title: "Van der Poel: 'Ik denk wel dat ik de rol van WK-kopman mag opeisen'"
date: Wed, 04 Sep 2019 20:33:41 +0200
categories: 
- sport 
- wielrennen 
externe_link: "https://nos.nl/l/2300363"
feature_image: "https://nos.nl/data/image/2019/09/04/574980/1008x567.jpg"
---

<p>Mathieu van der Poel. De laatste keer dat we iets van hem vernamen, was op 18 augustus. Toen concludeerde hij, bij zijn laatste wegwedstrijd in Noorwegen, dat het tijd was om rust te pakken.</p>
<p>Van der Poel was vanaf het begin van het jaar non-stop doorgegaan; de alleskunner op de fiets werd wereldkampioen veldrijden in februari, won de Amstel Gold Race in april en boekte vervolgens wereldbekerzeges op zijn mountainbike in mei en augustus.</p>
<p>Het was even genoeg, een hoogtestage in het buitenland blies hij daarom af. "Ik ben weinig thuis geweest", aldus Van der Poel. "En ik ben wel iemand die graag thuis is en iets met vrienden gaat doen."</p>
<p>"We hebben ervoor gekozen om in plaats van een hoogtestage in een hoogtetent te gaan slapen. Of dat hetzelfde effect heeft? Ik ben geen wetenschapper, maar ik ga er wel van uit."</p>
<p>September is altijd de maand waarin het veldritseizoen weer van start gaat. Van der Poels ploeg Corendon-Circus presenteerde woensdag de nieuwe selectie. Maar de renner laat de crossfiets de komende weken nog even staan.</p>
<p>"Ik heb nog andere doelen voordat ik het veld weer induik", verklaart Van der Poel. Zoals wereldkampioen worden op de weg? "Dat is uiteraard het hoofddoel."</p>
<h2>Kopman van Oranje</h2>
<p>Op 29 september is hij in het Engelse Yorkshire de kopman van de Nederlandse ploeg op de WK, verklapte bondscoach Koos Moerenhout al. Van der Poel blijft er nog kalm onder, maar weet wel wat hij wil. "Het is niet de bedoeling dat de anderen de hele tijd voor mij gaan rijden. Maar ik denk wel dat ik die rol mag opeisen, ja."</p>
<p>"Ik denk dat ik daar kans maak. Ik ben op de goede weg, maar heb nog wel koershardheid nodig om in topvorm te geraken."</p>
<p>Op 22 oktober, een kleine maand na de WK, stapt Van der Poel dan voor het eerst op zijn crossfiets, in Woerden. Maar eerst vliegt hij nog naar Tokio, waar op 6 oktober een testevent op het programma staat op het olympische mountainbikeparcours.</p>
<p>Want daar wil hij volgend jaar, tijdens de Olympische Spelen in de Japanse hoofdstad, een gouden medaille in het mountainbiken veroveren. En volgens Van der Poel ziet "het er goed uit."</p>
<h2>'Echt goed'</h2>
<p>"Het heeft toch even geduurd voordat ik op mijn allerhoogste niveau op de mountainbike kon meedoen. Ik heb dit jaar eindelijk de stap gezet die ik wilde maken. Ik had ook echt het gevoel dat ik echt goed was op de mountainbike."</p>
<p>Van der Poel boekte drie wereldbekerzeges en was op 11 augustus zelfs regerend wereldkampioen Nino Schurter de baas.</p>
<p>"In voorgaande jaren was ik al blij dat ik het wiel van Schurter kon houden, dit jaar kon ik ook zelf een demarrage plaatsen of hem onder druk zetten. En hem eindelijk verslaan", zegt Van der Poel.</p>
<p>"Als je Schurter klopt denk ik dat je dicht bij goud gaat zijn op de Spelen. Dan ziet het er goed uit." Zoals alles er eigenlijk goed uitziet bij Van der Poel.</p>
