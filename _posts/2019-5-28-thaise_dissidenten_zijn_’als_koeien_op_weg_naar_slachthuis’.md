---
layout: post
title: "Thaise dissidenten zijn ’als koeien op weg naar slachthuis’"
date: Tue, 28 May 2019 09:51:28 +0200
categories: 
- entertainment 
- opinie 
externe_link: "https://www.telegraaf.nl/nieuws/3657978/thaise-dissidenten-zijn-als-koeien-op-weg-naar-slachthuis"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/66cbec3e-811d-11e9-91f4-02d2fb1aa1d7.jpg"
---

<p class="intro">Na de moorden en verdwijningen van Thaise dissidenten die naar Laos en Vietnam waren gevlucht, vreest de Thaise band Faiyen het volgende doelwit te zijn.</p> <p>Worravut Thueakchaiyaphum, onder zijn vrienden bekend als Tito, kan geen kant op. De 30-jarige activist is een van de tientallen Thai die na de staatsgreep van 2014 naar Laos vluchtten om te ontkomen aan het leger. Maar in dat land is hij niet langer veilig.</p><p>Tito is een van de leden van Faiyen, ’koud vuur’ in het Thais, die met hun muziek en internetberichten ageren tegen de militairen. Ze durven ook openlijk kritiek te uiten op het machtige Thaise koningshuis, waar celstraffen tot vijftien jaar op staan.</p><p>Vorige week plaatsten de bandleden een ijzingwekkend bericht op Facebook. Ze zeggen te vrezen voor hun leven en roepen om hulp met de hashtag #savefaiyen.</p><p>Gezochte dissidenten</p><p>„Sinds december krijgen we waarschuwingen van vertrouwelingen dat vanuit Thailand teams zullen komen om ons te ontvoeren”, aldus Worravut. Hij zegt nu een lijst met namen van de door Thailand gezochte dissidenten onder ogen te hebben gekregen.</p><p>De noodkreet komt na de mysterieuze verdwijning van drie andere Thaise activisten twee weken geleden. Volgens onbevestigde berichten waren de drie vanuit Laos naar Vietnam gevlucht, in dat land gearresteerd en vervolgens op 8 mei overgedragen aan Thailand. De Thaise vicepremier Prawit Wongsuwan ontkende dat zij in handen zijn van de Thaise autoriteiten.</p><p>Vrouwengevangenis</p><p>Een andere activist werd twee dagen later door Maleisië gedwongen teruggestuurd naar Thailand. Volgens haar advocaat zit de 58-jarige Praphan Pipithnamporn, die door de VN is erkend als vluchteling, vast in de vrouwengevangenis van Bangkok. Praphan voerde met een groep actie voor een republiek in Thailand door het uitdelen van flyers in een winkelcentrum in Bangkok. Ze is aangeklaagd voor onder meer opruiing.</p><p>In december werden twee andere Thaise dissidenten in ballingschap dood gevonden op de oevers van de Mekong-rivier tussen Thailand en Laos. Hun magen waren volgespoten met cement. De Thaise autoriteiten zeggen niets te maken te hebben met hun dood.</p><p>Eerder verdwenen drie anderen, onder wie de 76-jarige Surachai Danwattananusorn, een prominente politiek activist die vanuit Laos online programma’s maakte.</p><p>Cruciale periode</p><p>De aanvallen op de activisten komen in een cruciale periode voor de toekomst van Thailand. Na vijf jaar van militair bewind mochten de Thai eind maart naar de stembus. Maar de grondwet en verkiezingsregels moeten zorgen dat het leger een stevige greep houdt op de politiek. Begin deze maand werd de Thaise koning Maha Vajiralongkorn gekroond in uitgebreide driedaagse ceremonies.</p><p>Faiyen-lid Worravut studeerde Politieke Wetenschappen aan een universiteit in het noordoosten van Thailand. Nadat de generaals in 2014 de macht hadden gegrepen, moest hij zich met zes andere studenten melden bij het leger voor het organiseren van vreedzame acties tegen de coup. Ze hadden spandoeken opgehangen op hun universiteit en brandden kaarsen uit protest tegen de staatsgreep.</p><p>Volgens Worravut ontvingen de militairen hen met intimiderende woorden. „Jullie willen zo graag democratie? Zijn jullie ooit verdwenen? Ik kan jullie doden, in elkaar slaan, zonder de wet te overtreden want wij hebben nu de macht.”</p><p>Slachthuis</p><p>Na twee uur van ondervragingen stonden bij terugkomst op de universiteit vier militairen hen op te wachten. Worravut en een vriend werden via het stadhuis overgebracht naar een militair kamp. De vermeende intimidatie door soldaten ging onverminderd door: „Zijn jullie ooit gemarteld? Ik doe dat graag.” Ook werd er een wapen op hen gericht.</p><p>Enkele maanden later werd Worravut beschuldigd van het verspreiden van flyers met kritiek op het leger. De junta droeg zijn universiteit op de student te overhandigen. Die avond vond hij doodsbedreigingen en begrafenisbloemen in het open raam van zijn kamer. „Ik ging naar de VN. Die stuurden me naar de Amerikaanse ambassade, die mij vervolgens naar huis stuurde. Ook bij de Franse ambassade kwam ik niet verder. Toen ben ik naar Laos gevlucht.”</p><p>Daarna werd hij aangeklaagd voor majesteitschennis in Thailand, net als de andere bandleden eerder. „Acht activisten zijn nu vermoord of verdwenen”, zegt zijn 32-jarige lotgenoot Nithiwat Wannasiri. „Wij staan ook op de lijst en met alle andere doelen uitgeschakeld, zijn wij waarschijnlijk het volgende. We zijn als koeien die wachten om naar het slachthuis te worden gestuurd.”</p>
