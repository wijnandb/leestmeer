---
layout: post
title: "GP van Nederland zo goed als zeker op 3 mei 2020"
date: Thu, 29 Aug 2019 10:39:37 +0200
categories: 
- sport 
- autosport 
externe_link: "https://nos.nl/l/2299415"
feature_image: "https://nos.nl/data/image/2019/08/29/573288/1008x567.jpg"
---

<p>De Grand Prix van Nederland op het circuit van Zandvoort wordt volgend jaar zo goed als zeker op 3 mei gehouden. Op de conceptagenda voor 2020 heeft de race op het duinencircuit het eerste weekeinde van mei toegewezen gekregen.</p>
<p>De Formule 1-kalender voor 2020 moet nog worden goedgekeurd door de FIA Motosport Council op 4 oktober. Volgens het concept zijn er volgend jaar 22 GP's. De Grand Prix van Duitsland verdwijnt.</p>
<p>Vietnam is net als Zandvoort nieuw op de F1-kalender en staat op 5 april geprogrammeerd. De Grand Prix van Italië staat voor 6 september op de kalender, maar of die race daadwerkelijk doorgaat, is nog afhankelijk van contractverlenging.</p>
<p>De conceptkalender is inmiddels bij alle betrokken partijen bekend. Dat zijn onder meer alle deelnemende teams, de directies van de verschillende circuits en andere betrokken instanties. De verwachting is niet dat er nog problemen opduiken en veranderingen nodig zullen zijn. Op 4 oktober stelt de FIA zoals gezegd de definitieve agenda voor 2020 vast.</p>
<p>Jan Lammers, nauw betrokken bij de Grand Prix van Nederland, ziet de goedkeuring van de kalender door de FIA als een formaliteit. "De geschiedenis leert dat de nu gepresenteerde kalender ook de definitieve is, maar hij moet nog wel even worden goedgekeurd", zegt de voormalig Formule 1-coureur.</p>
<p>Hoe komt de race uit te zien? Dat is te zien in onderstaande video:</p>
<h2>Drie jaar</h2>
<p>Zandvoort, dat met de eigenaren van de Formule 1 een contract voor drie jaar is aangegaan, is altijd uitgegaan van 3 of 10 mei. "Persoonlijk had ik liever een week later gezeten. Je zit in de periode van de bevrijding en dodenherdenking. Daar zullen we respectvol mee omgaan. Daar zijn we ook op voorbereid."</p>
<p>Met de GP van Australië start het seizoen op 15 maart. De laatste race is op 29 november in Abu Dhabi. Spanje, dat onlangs het contract met de Formule 1 voor een jaar verlengde, zit op zondag 10 mei.</p>
