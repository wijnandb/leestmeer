---
layout: post
title: "Dit is Touretappe 1: Groenewegen in het geel?"
date: Sat, 06 Jul 2019 07:58:07 +0200
categories: 
- sport 
- wielrennen 
externe_link: "https://nos.nl/l/2292247"
feature_image: "https://nos.nl/data/image/2019/07/06/561458/1008x567.jpg"
---

<p>Wordt Dylan Groenewegen de eerste Nederlandse geletruidrager in dertig jaar? Op die vraag komt vanmiddag het antwoord, als de 106de Tour de France begint met een etappe in en rond de Belgische hoofdstad Brussel. Een rit van bijna 200 kilometer die zeer waarschijnlijk eindigt in een massasprint.</p>
<p>"Als het echt een zuivere sprint wordt, heeft Groenewegen de grootste kans", zegt wielercommentator Gio Lippens, die dagelijks in Radio Tour de France te horen zal zijn. "Hij moet vooral rekening houden met Elia Viviani, Caleb Ewan en Peter Sagan. Maar Groenewegen heeft van hen de meeste pure snelheid."</p>
<p>Daar sluit NOS-verslaggever Han Kock zich bij aan. "Als alles gaat zoals Groenewegen het wil, dan wint-ie. Maar het gaat bijna nooit zoals een renner het wil. Het is geen wiskunde, er zijn z√≥ veel factoren van invloed. Je kunt de beste sprinter zijn, maar dat is geen garantie."</p>
<h2>Verstandig</h2>
<p>Vorig jaar zat Groenewegen bij de Tourstart nog niet op zijn topniveau. Pas in de tweede week boekte hij twee ritzeges. Lippens: "Groenewegen is verstandig geweest door het Nederlands kampioenschap dit jaar te 'skippen'. Daar had hij vorig jaar echt last van. Hij kon in de finale van het NK het tempo niet bijbenen en moest afhaken. In de week voor de Tour was hij gesloopt. Nu is hij fris."</p>
<p>Volgens Kock is Groenewegen zelf relaxt onder de druk die er op zijn schouders ligt. "Hij heeft veel zelfvertrouwen. Hij probeert het te bagatelliseren door de gele trui echt als bonus te zien, niet als een doel op zich. Door de ervaring weet Groenewegen inmiddels goed om te gaan met de druk, die hij zichzelf ook oplegt."</p>
<h2>Chaos door valpartijen</h2>
<p>Lippens houdt nog een kleine slag om de arm of het ook daadwerkelijk een sprintfestijn wordt in Brussel. "Zo'n eerste etappe is supernerveus. Er zullen ongetwijfeld valpartijen komen, want iedereen wil op kop rijden. Sprinters om te winnen, klassementsrenners om veilig voorin te zitten. Er gebeuren altijd onverwachte dingen. Dat betekent chaos."</p>
<p>Onderweg komt het peloton ook nog twee klimmetjes tegen: de Muur van Geraardsbergen en de Bosberg. Lippens: "Die zijn al in de eerste helft van de etappe. Het was leuker als dat een kilometer of twintig voor het eind had geweest. Dan krijg je een soort klassieker. Maar een echte massasprint op de eerste dag is natuurlijk ook chique."</p>
<h2>Primeur voor Lippens als verslaggever?</h2>
<p>Erik Breukink was in 1989 de laatste Nederlandse wielrenner die de leiderstrui in de Tour de France kreeg omgehangen. Lippens is sinds de jaren negentig verslaggever in de Tour. "Ik heb het dus nog nooit meegemaakt, een Nederlander in het geel. Ik zou het echt mooi vinden."</p>
<p>"Het past ook in de revival van het Nederlandse wielrennen. We doen mee met klassementen, boeken etappezeges. Een Nederlandse geletruidrager zou passend zijn", besluit Lippens.</p>
