---
layout: post
title: "Kamer wil snelle compensatie gedupeerden kinderopvangtoeslag"
date: Thu, 04 Jul 2019 06:34:07 +0200
category: nieuws
externe_link: "https://nos.nl/l/2291914"
feature_image: "https://nos.nl/data/image/2019/07/04/561033/1008x567.jpg"
---

<p>Kamerleden eisen van staatssecretaris Snel van FinanciÃ«n dat ouders bij wie de kinderopvangtoeslag ten onrechte is ingehouden direct worden gecompenseerd. Eerst de portemonnee trekken, dan pas uitzoeken wat er is misgegaan. Dat is de volgorde, vindt de Kamer.</p>
<p>Het gaat om ruim driehonderd gezinnen uit de regio Eindhoven die ernstig in de problemen zijn geraakt omdat de Belastingdienst ten onrechte hun toeslagen heeft stopgezet.</p>
<h2>Pittig debat</h2>
<p>Op de laatste vergaderdag voor het zomerreces staat de staatssecretaris een pittig debat te wachten. Kamerleden willen weten hoe het zo fout heeft kunnen lopen, en waarom gedupeerde ouders nog geen compensatie hebben gekregen.</p>
<p>Snel heeft erkend dat er veel is misgegaan en zijn excuses aangeboden. Ook heeft hij beloofd de Toeslagenwet aan te passen. Daarbij heeft hij toegezegd dat zal worden onderzocht hoe mensen die gedupeerd zijn een tegemoetkoming kunnen krijgen.</p>
<h2>Juridisch lastig</h2>
<p>Maar dat gaat veel Kamerleden lang niet ver genoeg. "Ik wil vandaag van de staatssecretaris duidelijk horen dat er op individuele basis voor mensen een compensatieregeling komt," zegt CDA-Kamerlid Omtzigt. "Dat zal vast juridisch lastig zijn, maar dit had de Belastingdienst zichzelf kunnen besparen als ze zich aan de wet hadden gehouden."</p>
<p>Alle ouders moeten een schadevergoeding krijgen, zegt ook SP'er Leijten. "Dan heb ik het niet alleen over compensatie voor het geld dat ze nooit hebben gekregen, maar ook voor de schade die ze door deze kwestie hebben geleden."</p>
<h2>Zwaar weer</h2>
<p>Omdat het juridisch ingewikkeld is om alle gedupeerden direct te compenseren, heeft Snel een driekoppige commissie ingesteld, die bestaat uit voormalig minister Piet Hein Donner (CDA), oud-staatssecretaris Jetta Klijnsma (PvdA) en hoogleraar Willemien den Ouden.</p>
<p>Maar zo'n commissie helpt de mensen niet, vindt Henk Nijboer van de PvdA. "Zolang Snel de mensen niet fatsoenlijk heeft gecompenseerd, zit hij in zwaar weer."</p>
<p>Zeggen is een ding, vervolgens moeten we zorgen dat het ook voor de ouders merkbaar opgelost wordt, vindt ook VVD'er Lodders. "Die mensen verdienen zo snel mogelijk duidelijkheid."</p>
<h2>Motie van wantrouwen</h2>
<p>Denk-Kamerlid Azarkan spreekt zelfs van 'staatsterreur'. "De Staat die mensen op de meest pijnlijke wijze kapotmaakt. Dit kunnen we niet uitleggen aan de burger." Azarkan zal dan ook een motie van wantrouwen indienen tegen de staatssecretaris, al hoeft hij daarbij niet op veel steun te rekenen.</p>
<p>"Hij had dit sneller moeten oplossen, maar ik denk dat hij wel zijn best doet om die cultuurverandering bij de Belastingdienst in gang te zetten", zegt Omtzigt (CDA). Andere Kamerleden zeggen het debat te willen afwachten, maar laten doorschemeren weinig nut te zien in het wegsturen van Snel.</p>
<p>Toch zal de staatssecretaris in ieder geval moeten beloven dat de gedupeerden zo spoedig compensatie krijgen, als hij het debat zonder al te veel kleerscheuren wil overleven.</p>
<p>Het debat is vanaf 13.00 uur live te volgen op NPO Politiek.</p>
