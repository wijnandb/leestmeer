---
layout: post
title: "'Het slechtste geluid ooit': teleurgestelde fans na eerste concert Spice Girls"
date: Sat, 25 May 2019 20:26:42 +0200
category: nieuws
externe_link: "https://nos.nl/l/2286290"
feature_image: "https://nos.nl/data/image/2019/05/25/552496/1008x567.jpg"
---

<p>Er werd heel lang naar uitgekeken, maar het eerste concert van de Spice Girls-tour is voor veel fans uitgelopen op een grote teleurstelling. Het geluid was zo slecht dat ze nauwelijks konden horen welk liedje werd gezongen.</p>
<p>Zo'n 70.000 fans waren naar het Croke Park-stadion in Dublin gekomen om de aftrap van de reünietour van de meidengroep uit de jaren 90 bij te wonen. Emma Bunton, Geri Halliwell, Melanie B. en Melanie C. (Victoria Beckham doet niet mee) trapten gisteren een serie van 13 concerten af in Dublin.</p>
<p>Vooral mensen op de hoger gelegen tribunes hadden problemen met de geluidskwaliteit. "Het slechtste geluid ooit", "het is verschrikkelijk, hebben we hier zoveel voor betaald?" en "het zou fijn zijn als iemand de Spice Girls kan vertellen dat we ze niet kunnen horen", waren enkele reacties op sociale media.</p>
<p>Volgens Britse media barstten sommige fans van teleurstelling in huilen uit en gingen er flink wat mensen voortijdig naar huis.</p>
<p>Tijdens de verkoop van de kaarten voor de reünietour vorig jaar november werden records verbroken in Groot-Brittannië: miljoenen mensen waren op de website van Ticketmaster op zoek naar tickets en op het hoogtepunt stonden 700.000 mensen in de digitale wachtrij. De duurste kaarten werden voor ongeveer 320 euro verkocht. Omdat er zoveel belangstelling was voor het concert werden de tickets al snel doorverkocht: soms voor wel 1000 euro.</p>
<p>Maar er waren gisteren ook positieve geluiden. "De Spice Girls stelden niet teleur", "een fantastische terugkeer naar mijn jeugd" en "een van de beste concerten waar ik ooit ben geweest", zei een ander.</p>
<p>De show was in ieder geval spectaculair: met veel vuurwerk, een grote lichtshow en grote schermen.</p>
<p>Mel B. reageerde vandaag op de kritiek. In een video op Instagram bedankte ze de fans die gisteren in het stadion waren en zei ze dat ze uitkeek naar hun volgende show in Cardiff. "Hopelijk zijn de zang en het geluid dan veel beter", aldus de zangeres.</p>
