---
layout: post
title: "Eredivisie-duels op zondagavond 20.00 uur van de baan"
date: Fri, 14 Jun 2019 17:54:21 +0200
categories: 
- sport 
- voetbal 
externe_link: "https://www.telegraaf.nl/sport/2104609529/eredivisie-duels-op-zondagavond-20-00-uur-van-de-baan"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7a145daa-8ec7-11e9-9f69-0218eaf05005.jpg"
---

<p class="intro">Eén van de geplande wijzigingen in het nieuwe Eredivisie-seizoen, het invoeren van een wedstrijd op zondagavond 20.00 uur, is in een laatste bespreking van het concept competitieprogramma komen te vervallen.</p> <p>Dat meldt de KNVB vrijdagavond nadat het het speelschema voor de Eredivisie bekend heeft gemaakt. De wijzigingen in het concept competitieprogramma komen voort uit de afspraken die de clubs hebben gemaakt in het kader van de veranderagenda om de kwaliteit van de Eredivisie en het Nederlandse betaald voetbal te verbeteren.</p><p>Te grote impact</p><p>Manager competitiezaken Jan Bluyssen: „Eén van de vernieuwingen behelsde het invoeren van een wedstrijd op zondagavond 20.00 uur, met als insteek om de clubs die Europees voetbal spelen meer ruimte te geven. In principe waren alle clubs gebonden aan één thuiswedstrijd op dat tijdstip, maar dit had altijd gebruikt kunnen worden voor clubs die terugkomen van een verre uitwedstrijd in de Europa League. Nu blijkt dat dit een te grote impact heeft op het merendeel van de lokale autoriteiten en de supporters, hebben we besloten dit af te blazen. Indien op sportieve gronden gewenst, zullen we per keer kijken of er wel een zondagavondwedstrijd om 20.00 uur kan worden ingepland.”</p><p>De KNVB gaat door met het verschuiven van wedstrijden als dat van belang is voor clubs die verder komen in de Europese toernooien. Dat gebeurde afgelopen seizoen al enkele keren vanwege de successen van Ajax in de Champions League. De maatregel geldt ook voor clubs die ver komen in de KNVB-beker. Clubs die zich plaatsen voor de groepsfase van een Europees toernooi stromen pas in de tweede ronde van de beker in.</p><p>Degradatie</p><p>De nieuwe promotie-/degradatieregeling gaat eveneens door. Twee clubs degraderen rechtstreeks uit de Eredivisie en twee clubs promoveren rechtstreeks uit de Keuken Kampioen Divisie. „Waar de afgelopen jaren acht clubs uit de eerste divisie aan de play-offs voor promotie en degradatie deelnamen, worden dat er komend seizoen zes”, aldus Bluyssen. Uit de Eredivisie krijgt alleen de nummer 16 de kans om zich via de play-offs te handhaven.</p>
