---
layout: post
title: "Nadal verlengt heerschappij op Roland Garros met twaalfde titel"
date: Sun, 09 Jun 2019 18:13:48 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/Fr6dVD7pZIg/2288317"
feature_image: "https://nos.nl/data/image/2019/06/09/555717/1008x567.jpg"
---

<p>Ook op zijn 33ste is Rafael Nadal nog altijd de absolute gravelkoning van het tennis. De Spanjaard legde in Parijs beslag op zijn twaalfde Roland Garros-titel door in de finale kroonprins Dominic Thiem met 6-3, 5-7, 6-1, 6-1 te verslaan.</p>
<p>De Oostenrijker, die vorig jaar in de finale in Parijs ook al voor de Spanjaard moest buigen, maar bij kleinere toernooien ook al vier keer van hem op gravel heeft gewonnen, toonde zich de eerste twee sets gelijkwaardig aan Nadal. Daarna kon hij hem niet meer bijbenen.</p>
<h2>Verschil met Federer nog maar twee</h2>
<p>Met zijn twaalfde Roland Garros-titel komt Nadal op achttien grandslamtitels. Dat zijn er twee minder dan Roger Federer, die over een maand op 37-jarige leeftijd voor de negende keer Wimbledon hoopt te winnen.</p>
<p>Thiem deelde vandaag de eerste tik uit. Met een paar geweldige backhandversnellingen brak hij Nadal in de vijfde game, maar die won vervolgens vier games op rij en pakte de set.</p>
<p>In de tweede set gaf Nadal slechts één punt weg in vijf servicegames. Toen het in de zesde opslagbeurt even niet naar wens liep, kreeg Thiem een breekkans en die benutte de Oostenrijker direct.</p>
<h2>Nadal schakelt door</h2>
<p>De 1-1 in sets leek rechtvaardig, gezien de krachtsverhoudingen. Daar kwam al snel verandering in. Nadal won in de derde set de eerste elf punten, kwam een dubbele break voor en de plots radeloos ogende Thiem bleef op één game steken.</p>
<p>Door iets meer in de baan te spelen, net als in de tweede set, hoopte Thiem het tij te kunnen keren. Het leverde hem diverse breekpunten op, maar geen break. Nadal benutte zijn kans (bij 1-0) wel en deelde daarmee de genadeklap uit.</p>
<h2>Extra gebrand</h2>
<p>"Een paar weken geleden wisten we niet of het hier op deze manier zou verlopen en dat ik het toernooi zou winnen", zei Nadal, die in het voorseizoen in Monte Carlo, Barcelona en Madrid in de halve finales bleef steken. "Daarom was ik wel gebrand om deze titel te winnen."</p>
<p>Nadal leefde ook mee met Thiem. "Ik vind het erg voor hem, want hij verdiende ook de zege. Hij werkt hard, speelt met een enorme intensiteit en heeft passie voor deze sport. Ik weet hoe lastig het is om finales te verliezen. Maar blijf ervoor gaan, dan komt die titel wel."</p><img src="http://feeds.feedburner.com/~r/nossporttennis/~4/Fr6dVD7pZIg" height="1" width="1" alt=""/>
