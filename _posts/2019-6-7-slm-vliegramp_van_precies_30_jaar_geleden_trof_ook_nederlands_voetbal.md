---
layout: post
title: "SLM-vliegramp van precies 30 jaar geleden trof ook Nederlands voetbal"
date: Fri, 07 Jun 2019 11:08:37 +0200
category: sport
externe_link: "https://nos.nl/l/2287986"
feature_image: "https://nos.nl/data/image/2019/06/06/554968/1008x567.jpg"
---

<p>Op 7 juni 1989 stortte bij luchthaven Zanderij, in de buurt van Paramaribo, een DC8 van luchtvaartmaatschappij SLM neer. Negen bemanningsleden en 167 van de 178 passagiers kwamen om bij de grootste vliegramp in de geschiedenis van Suriname. Onder de slachtoffers bevonden zich ook veertien spelers en de coach van het Kleurrijk Elftal, een ploeg van Surinaams-Nederlandse voetbalprofs.</p>
<p>De tragedie met de Anthony Nesty, het toestel dat was vernoemd naar de Surinaamse sportheld die in 1988 olympisch zwemgoud veroverde, liet daardoor ook z'n sporen na in de Nederlandse voetbalwereld. Het gros van de omgekomen spelers verdiende zijn geld in de ere- en eerste divisie.</p>
<p>Het Kleurrijk Elftal was naar Suriname afgereisd om daar deel te nemen aan een toernooi. Ook de Oranje-internationals Ruud Gullit, Frank Rijkaard en Aron Winter waren uitgenodigd, maar zij hadden, net als Bryan Roy en Henk Fraser, geen toestemming van hun club gekregen. Oud-Ajacied Henny Meijer en Ajax-doelman Stanley Menzo hadden een eerdere vlucht genomen.</p>
<p>Vijftien leden van de voetbalploeg kwamen om: Lloyd Doesburg (Ajax), Steve van Dorpel (FC Volendam), Wendel Fräser (RBC), Frits Goodings (FC Wageningen), Jerry Haatrecht (Neerlandia), Virgall Joemankhan (Cercle Brugge), Andro Knel (NAC), Ruben Kogeldans (Willem II), Ortwin Linger (HFC Haarlem), Fred Patrick (PEC Zwolle), Andy Scharmin (FC Twente), Elfried Veldman (De Graafschap), Florian Vijent (Telstar) en Nick Stienstra (coach RCH).</p>
<h2>Uit toestel geslingerd</h2>
<p>Elf inzittenden konden de ramp navertellen. Onder hen de voetballers Radjin de Haan (Telstar), Sigi Lens (Fortuna Sittard) en Edu Nandlal (Vitesse). Zij werden uit het neergestorte toestel geslingerd.</p>
<p>Tien jaar na de ramp, in 1999, bezocht Roda JC-voetballer Regilio Vrede het monument voor de slachtoffers van de SLM-vliegramp: </p>
<p>Nandlal hield een gedeeltelijke dwarslaesie over aan de crash. "Ik heb daardoor motorische problemen en loop mank", vertelde hij een paar jaar geleden in het televisieprogramma Pauw.</p>
<p>Door de trip met het Kleurrijk Elftal zou Nandlal voor het eerst sinds zijn komst naar Nederland in 1980 weer naar Suriname gaan. "Ik kon niet slapen. Ik was zo onrustig", herinnerde hij zich. "Toen ik de klap hoorde, draaide het toestel om. Het ging allemaal heel snel. Ik kreeg pijn aan mijn oren. En toen was ik weg."</p>
<p>"Ik was in een shock. Het heeft meer dan een maand geduurd voordat ik weer een beetje bij mijn positieven kwam", aldus Nandlal. "Het kostte veel tijd om het leven te accepteren zoals het is. Ik was 25 jaar en had natuurlijk de droom om langer te kunnen voetballen als prof, al was ik niet zo goed, en ook de vrijheid van leven te hebben. En dan is in één seconde alles over."</p>
<p>Sylvia Doesburg, de weduwe van Ajax-doelman Lloyd Doesburg, en Marlea Kogeldans, de zus van Willem II-speler Ruben Kogeldans, blikten in 2009 terug op de SLM-ramp van twintig jaar eerder. Bekijk de video:</p>
<p>Nota bene de ernstige ziekte van zijn zoontje, tien jaar later, hielp Nandlal bij het verwerkingsproces. In 2001 werd, op uitgerekend 7 juni, bij Riva een hersenstamtumor ontdekt. Enkele maanden later overleed het jongetje, nog geen zes jaar oud. "Toen dacht ik: oké, in 1989 had ik geluk en nu heb ik pech. Dat bracht mij wel een beetje in evenwicht. In de zin van: die dingen gebeuren nu eenmaal in het leven."</p>
<h2>'Moet veld weer in'</h2>
<p>Voor de destijds 25-jarige Lens was zijn carrière door de ramp ook pardoes tot een eind gekomen, maar hij is als zaakwaarnemer nu nog altijd actief in de voetballerij. Hij heeft op dit moment onder anderen Adam Maher en Jetro Willems onder zijn hoede. Voor hem zal 7 juni ook nooit meer hetzelfde zijn.</p>
<p>"Ik werd op de brancard wakker, naast de weg in de buurt van de luchthaven", vertelde hij in een documentaire over die fatale dag in 1989. "Mijn broer was bij mij. Ik lag daar en ik dacht: ik moet weer het veld in. Dat kwam doordat ik heel veel mensen om mij heen zag. Ik dacht dat ik in een stadion was. Een dag later pas hoorde ik in het ziekenhuis wat er precies gebeurd was."</p>
<p>Dat hij een van de weinige overlevenden was, was voor Lens lange tijd ook een zware last om te dragen. Toch wist hij naar verloop van tijd het lot te aanvaarden. "Ik geloof dat dingen in het leven op een bepaalde manier zijn vastgelegd en bedoeld zijn. Het was mijn tijd nog niet. Ook al zat ik in rij 13 van het vliegtuig."</p>
<h2>Rentree op voetbalveld</h2>
<p>Radjin de Haan slaagde er als enige van de drie in terug te keren op het voetbalveld. Eenmaal hersteld van een gebroken ruggenwervel en schouder maakte hij zeven maanden na de crash zijn rentree. Maar zijn oude niveau haalde hij niet meer en het contract bij Telstar werd niet verlengd.</p>
<p>Hij koos het trainerspad en begon een voetbalschool. Vandaag de dag heeft hij het eerste elftal van het Haarlemse Geel Wit '20, de club waar hij ooit zelf voetbalde, onder zijn hoede.</p>
