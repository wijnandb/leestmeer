---
layout: post
title: "Aanvoerder Taylor weet dat Oranje onder 17 niet mag verliezen: 'Onze laatste kans'"
date: Wed, 30 Oct 2019 06:09:50 +0100
category: sport
externe_link: "https://nos.nl/l/2308247"
feature_image: "https://nos.nl/data/image/2019/10/30/588396/1008x567.jpg"
aantal: 824
unieke: 449
bron: "NOS"
---

<p>Het is vijf voor twaalf voor Oranje onder 17 bij het WK in Brazilië. Na de pijnlijke 3-0 nederlaag tegen Japan moet er vanavond (21.00 uur) worden gewonnen van Senegal. Anders dreigt een enorme deceptie en zou de groepsfase op het WK zomaar het eindstation kunnen zijn voor de jonge talenten. Kenneth Taylor, aanvoerder in het duel met Japan, onderkent de noodzaak om te winnen.</p>
<p>Vanavond is het do or die tegen Senegal op het WK. Als jullie verliezen, ligt de Europees kampioen eruit.</p>
<p>"Ja, tegen Japan hebben we echt als team gefaald. Zij maakten ons tactisch af en wij hadden daar geen antwoord op. Het is op die momenten ook aan mij de taak om het team beter te laten spelen, maar dat is niet gelukt. Dat neem ik mijzelf ook kwalijk."</p>
<p>Staat de boel op scherp nu?</p>
<p>"Ja, zeker. Het is onze laatste kans. We beseffen heel goed dat we twee keer móeten winnen om door te gaan op dit WK."</p>
<p>Bondscoach Van der Veen noemt hem "het cement van de ploeg". Taylor is goed met iedere speler, verbindt groepje A met groepje B en zorgt ervoor dat niemand achtergesteld wordt. Hij is vastberaden alles uit zijn carrière te halen. Belangrijk wapenfeit: hij legt ballen met zowel links als rechts overal neer.</p>
<p>Klein spelletje: linker- of rechterbeen?</p>
<p>"Links. Daar schiet ik beter mee, maar met passing maakt het mij niet uit. Ik heb er veel op getraind met mijn vader vroeger en zelf met een bal tegen een muurtje. Alleen maar links, rechts, links, rechts..."</p>
<p>Links of rechts op het middenveld?</p>
<p>Gedecideerd: "Maakt echt niet uit."</p>
<p>Volg je de politiek al een beetje?</p>
<p>"Niet echt, maar ik weet er wel wat van. Dus kom maar op."</p>
<p>Links of rechts georiënteerd?</p>
<p>"Oh, haha. Ik snap de vraag, maar ik heb me er nog niet echt in verdiept. Ik mag ook nog niet stemmen. Maar ik weet wat je bedoelt en denk dat ik er redelijk tussenin zit."</p>
<p>Bekijk hieronder een samenvatting van de 3-0 nederlaag van Oranje tegen Japan.</p>
<p>Ik vraag het ook omdat, hoe ik je nu meemaak en wat ik van anderen begrijp, jij een persoon bent die wil dat iedereen evenveel krijgt. Dat er voor iedereen goed wordt gezorgd en dat niemand wordt achtergesteld.</p>
<p>"Ja, dat vind ik heel belangrijk. We zijn allemaal gelijk. Ik ben ook met iedereen goed, misschien wel beter dan sommige anderen."</p>
<p>Hoe heb je dat zo ontwikkeld?</p>
<p>"Dat heb ik van huis uit meegekregen. Mijn vader is heel sociaal. Elke dag zit ik met hem in de auto van Heiloo naar Amsterdam, waar hij werkt. Dan praten we heel vaak over respect hebben voor anderen. Dat je altijd normaal moet doen en jezelf moet blijven. Dat is ook belangrijk voor hoe anderen jou zien."</p>
<p>"En zo sta ik er ook in. Ik vind mijzelf qua mens niet beter dan iemand die niet bij Ajax speelt, bijvoorbeeld." Taylor begint te lachen: "Ik zie ook wel jongens die naast hun schoenen lopen. Niet in dit team, overigens. Maar dan praat ik er wel over met hen, ja. 'Doe gewoon effe normaal', zeg ik dan, een beetje grappend. Uiteindelijk is het aan hen zelf om er iets mee te doen."</p>
<p>Je bent erg volwassen voor je leeftijd. Doet me denken aan een andere speler die op 17-jarige leeftijd al heel volwassen was en onlangs nog bij Ajax speelde.</p>
<p>Lachend noemt hij direct de naam van Matthijs de Ligt. Dan: "Ik vind het belangrijk me goed te presenteren, maar ben soms ook nog wel speels, hoor. Maar minder dan vroeger, toen was ik speels met alles. Het punt is alleen dat mensen dan al gauw een oordeel over je krijgen dat je niet wil hebben. Een oordeel ook dat negen van de tien keer niet waar is."</p>
<p>"Als je bijvoorbeeld één keer niet honderd procent traint in de gym en men ziet dat, is dat oordeel gauw gemaakt. Het afgelopen jaar, toen ik zestien was, heb ik de switch gemaakt. Ik geef nu elke dag honderd procent. En op de juiste momenten is het tijd voor een grapje."</p>
<p>Je traint regelmatig mee met Ajax 1. Wat zegt Erik ten Hag dan tegen je?</p>
<p>"Hij probeert me altijd te helpen, te stimuleren. Maar dat doen de spelers ook."</p>
<p>Zoals Donny van de Beek?</p>
<p>Lachend: "Ja, hij helpt me altijd. Vooral op voetbalgebied. Hij is al zo vaak in Champions League-wedstrijden in situaties gekomen waarin ik nog nooit ben geweest. Dan zegt hij hoe ik op die momenten moet handelen. Schieten, draaien, kaatsen. Zulk soort dingen."</p>
<p>Zie je hem als mentor?</p>
<p>"Ja, zeker. We hebben ook veel contact, vooral via Snapchat en Instagram. Bijna altijd over voetbal. Als ik een fotootje post, wenst hij me altijd succes."</p>
<p>Spelers en begeleiding van Oranje onder 17 gingen op bezoek in een favela, een van de vele krottenwijken in Brazilië. Verslaggever Chiel van Koldenhoven ging mee met de ploeg en maakte de onderstaande reportage:</p>
