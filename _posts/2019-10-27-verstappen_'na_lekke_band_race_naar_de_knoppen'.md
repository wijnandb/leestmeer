---
layout: post
title: "Verstappen: 'Na lekke band race naar de knoppen'"
date: Sun, 27 Oct 2019 23:04:07 +0100
categories: 
- sport 
- autosport 
externe_link: "https://nos.nl/l/2307967"
feature_image: "https://nos.nl/data/image/2019/10/27/587966/1008x567.jpg"
aantal: 391
unieke: 227
bron: "NOS"
---

<p>Het podium had er echt wel ingezeten, maar uiteindelijk moest Max Verstappen het met de zesde plaats doen. "Na een slechte start ging het best goed, maar die lekke band nekte me. Zonde dat het zo loopt, maar na zo'n race mag ik nog blij zijn met de zesde plaats", zei de Nederlander, die de afgelopen twee jaar in Mexico had gewonnen.</p>
<p>Het was niet het weekeinde van Verstappen. Het begon hoopvol met de tweede poleposition in zijn F1-loopbaan, die hem uren na de kwalificatie werd afgenomen door de stewards omdat hij geen snelheid had geminderd bij een gele waarschuwingsvlag.</p>
<p>Ook zijn start zondag was goed, tot hij in de eerste twee bochten in een duel met Hamilton terechtkwam en buiten de baan belandde. Daarna raakten Verstappen en Bottas elkaar bij een inhaalpoging van de Nederlander, wat resulteerde in een lekke band en zijn kansen op een zege om zeep hielp.</p>
<h2>'Race naar de knoppen'</h2>
<p>"Hamilton remde heel laat in de eerste bocht en kwam terug naast me. Ik moest van de baan af om hem te ontwijken", legde Verstappen uit. "Bottas stuurde opeens naar binnen. Het is een ruime bocht en ik denk dat hij me pas laat zag."</p>
<p>"Na zo'n lekke band is een wedstrijd altijd moeilijk. Ik moest eerst met die lekke band verder. Dan is je race naar de knoppen. We werden daardoor veroordeeld tot een bandenstop. Zestig ronden op één bandenset", schetste de Red Bull-coureur zijn kansloze missie.</p>
<p>Verstappen sleepte er nog een zesde plaats uit, maar was overtuigd dat er veel meer in had gezeten. "Ik heb niet kunnen laten zien hoe snel we waren. Als het in de beginfase iets normaler was verlopen, had ik zeker voor de overwinning kunnen vechten. De auto was goed, we waren snel en competitief."</p>
<h2>'Altijd nog wat leren'</h2>
<p>Dat hij van de vierde plaats moest starten ondanks de beste tijd in de kwalificatie, had de Nederlander uiteindelijk aan zichzelf te wijten. Zijn eerlijke antwoorden in de persconferentie na de kwalificatie leverden hem een gridstraf van drie plaatsen op. "Ik heb niets gelogen, heb eerlijk gezegd wat ik heb gedaan."</p>
<p>Hij minderde ondanks de gele waarschuwingsvlag geen snelheid. "Natuurlijk had ik dat moeten doen. Sebastian Vettel deed dat wel, een auto van Mercedes niet en die krijgt geen straf. Daar baal ik van. Je kunt altijd nog wat leren."</p>
