---
layout: post
title: "Negentiende autobrand in drie weken in Gouda"
date: Fri, 24 May 2019 10:38:06 +0200
category: nieuws
externe_link: "https://nos.nl/l/2286086"
feature_image: "https://nos.nl/data/image/2019/05/24/552190/1008x567.jpg"
---

<p>In Gouda is afgelopen nacht een auto in vlammen opgegaan. Het is de negentiende autobrand in drie weken tijd in de Zuid-Hollandse stad.</p>
<p>De politie heeft een speciaal rechercheteam op de autobranden gezet en surveilleert extra in de wijken waar de branden waren. Ook wordt buurtonderzoek gedaan en is de politie op zoek naar getuigen en camerabeelden.</p>
<p>De reeks autobranden begon op vrijdag 3 mei. Sindsdien is het om de paar dagen raak in verschillende wijken in Gouda. Sinds afgelopen zondag was er elke dag een autobrand. De politie gaat in alle gevallen uit van brandstichting.</p>
<p>De politie noemt de reeks branden "zeer zorgelijk". Waarnemend burgemeester Salet vindt de brandstichtingen "heel erg naar" en roept inwoners van Gouda op om goed op te letten en de politie te tippen bij verdachte situaties, meldt Omroep West. Ze geeft de politie de bevoegdheid om in verschillende wijken preventief te fouilleren. De maatregel gaat vanavond in.</p>
