---
layout: post
title: "Thomas valt uit in Ronde van Zwitserland, maar schade valt mee"
date: Tue, 18 Jun 2019 16:56:09 +0200
categories: 
- sport 
- wielrennen 
externe_link: "https://nos.nl/l/2289570"
feature_image: "https://nos.nl/data/image/2019/06/18/557542/1008x567.jpg"
---

<p>Geraint Thomas heeft de Ronde van Zwitserland moeten verlaten. De Brit ging in de vierde etappe hard onderuit en kon de etappe niet vervolgen. Hoewel Thomas lang op de grond bleef zitten en afgevoerd werd met een ziekenwagen, maar in de avond werd duidelijk dat de schade meevalt.</p>
<p>"Geraint heeft een snijwond boven zijn oog", aldus ploegleider Gabriel Rasch van Team Ineos na de etappe. "Die bloedde hevig en de dokter besliste daarom dat hij niet verder mocht rijden."</p>
<h2>Tour niet in gevaar</h2>
<p>Thomas kwam later op de avond zelf naar buiten met een verklaring. "Ik ben relatief ongeschonden uit de valpartij gekomen", zei de Brit op de website van Team Ineos.</p>
<p>In het ziekenhuis zijn er geen breuken geconstateerd en het is onwaarschijnlijk dat de Tourdeelname van Thomas in gevaar komt. "Het is frustrerend dat mijn voorbereiding op de Tour zo verloopt, maar er is nog voldoende tijd tot de start in Brussel", zei Thomas. </p>
<h2>Valpartij</h2>
<p>Op een ogenschijnlijk ongevaarlijke weg, op zo'n 30 kilometer van de finish, lagen de Kazach Andrej Zejts en de renner van Team Ineos plots op de grond. Beide renners bleven lang op het asfalt liggen.</p>
<p>Met het uitvallen van Thomas kampt de hele top-5 van de Tour van vorig jaar met fysieke problemen in aanloop naar de Ronde van Frankrijk van dit seizoen.</p>
<p>Het uitvallen van Thomas is het zoveelste pechgeval voor Team Ineos. Eerder deze maand belandde Chris Froome in het ziekenhuis na een zware valpartij in de Dauphiné.</p>
<p>Mocht na Froome ook Thomas de Tour de France niet halen, dan blijft de 22-jarige Egan Bernal als kopman over. De Colombiaan miste eerder dit seizoen zijn eigen hoofddoel, de Giro d'Italia, door een gebroken sleutelbeen.</p>
<h2>Tour de France</h2>
<p>Het volledige Tour de France-podium van vorig jaar kent alles behalve soepele voorbereiding in aanloop naar de belangrijkste ronde van het seizoen. Naast Thomas (1ste) en Froome (3de) kampt Tom Dumoulin al weken met knieklachten. Dumoulin, vorig jaar tweede, blies vandaag een hoogtestage af vanwege zijn blessure.</p>
<p>Primoz Roglic, vierde vorig jaar, staat ook niet aan het vertrek op 6 juli in Brussel. Hij is nog niet hersteld van de Giro d'Italia. Steven Kruijswijk finishte in de Tour van 2018 als vijfde, maar stapte vorig weekend in de slotetappe van de Dauphiné af. De Nederlander heeft het podium in Parijs nog wel als doel dit jaar.</p>
<h2>Vierde etappe</h2>
<p>Elia Viviani won de vierde etappe van de Ronde van Zwitserland door Michael Matthews en Peter Sagan in een massasprint te verslaan.</p>
