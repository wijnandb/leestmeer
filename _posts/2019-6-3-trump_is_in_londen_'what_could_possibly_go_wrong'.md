---
layout: post
title: "Trump is in Londen: 'What could possibly go wrong?'"
date: Mon, 03 Jun 2019 09:20:47 +0200
category: nieuws
externe_link: "https://nos.nl/l/2287412"
feature_image: "https://nos.nl/data/image/2019/06/03/554331/1008x567.jpg"
---

<p>Tweeënhalf jaar nadat premier May hem uitnodigde, lossen de Britten eindelijk hun belofte in. De Amerikaanse president Trump is begonnen aan zijn driedaagse staatsbezoek aan Groot-Brittannië. Vanochtend landde de Air Force One op Britse bodem.</p>
<p>Nog voor Trump vertrok richting Londen, had de Amerikaanse president Trump dit langverwachte staatsbezoek al op scherp gezet. Hij sprak in verschillende interviews zijn voorkeur uit over wie premier May op moet volgen (Boris Johnson), vindt dat de Britten veel harder moeten zijn in de brexit-onderhandelingen en zei ook dat Meghan Markle, de vrouw van prins Harry, "nasty" is (gemeen), iets wat hij vervolgens weer ontkende.</p>
<p>Kort voor de landing noemde Trump de Londense burgemeester al een "volslagen loser" op Twitter. "Sadiq Khan doet zijn werk vreselijk slecht", schreef hij. Het is niet de eerste keer dat de twee het met elkaar aan de stok hebben. Sadiq Khan vergeleek Trump gisteren nog met een "fascist uit de 20ste eeuw".</p>
<p>What could possibly go wrong, grapten Britse journalisten daarom voorafgaand aan het bezoek.</p>
<p>Zeker binnen de Britse koninklijke familie hopen ze dat Trump vandaag keurig binnen de lijntjes zal lopen en zich aan het afgesproken protocol en de etiquette houdt. Koningin Elizabeth zal hem, samen met zijn vrouw Melania, eerst ontvangen voor een lunch op Buckingham Palace, gevolgd door het inspecteren van de militaire erewacht. Ook wordt vanavond de rode loper voor hem uitgerold voor het staatsbanket op het paleis. Precies de beelden die Trump graag mee naar huis neemt, in de lange aanloop naar de presidentsverkiezingen eind volgend jaar.</p>
<p>Op het paleis zullen ze vooral met spanning uitkijken naar vanavond. Normaal gesproken gebruiken de staatshoofden hun toespraken bij het staatsbanket om vooral de vriendschappelijke band te benadrukken en warme woorden over elkaar uit te spreken. Maar van Trump is bekend dat hij graag afwijkt van de regels.</p>
<p>Daarnaast ontstond er gisteren gedoe over de opmerking die Trump zou hebben gemaakt over Megan Markle. In een tweet benadrukte hij dat hij het niet zo gezegd heeft, maar het zal de ontmoeting met leden van de Britse koninklijke familie er niet makkelijker op maken. Markle zal niet deelnemen aan het staatsbezoek, aangezien ze vorige maand bevallen is van een zoon.</p>
<h2>Ontmoeting met Johnson?</h2>
<p>Morgenmiddag spreekt Trump met premier May in Downing Street, gevolgd door een persconferentie, die ongetwijfeld goed zal zijn voor enkele ongepolijste uitspraken. Maar aangezien May al haar aftreden bekend heeft gemaakt, zal hij met haar niet al te veel noten meer kunnen kraken.</p>
<p>Daarom speculeren Britse media nu al over een mogelijke ontmoeting tussen Trump en Boris Johnson. Het is hoogst ongebruikelijk dat een buitenlands leider zich publiekelijk met de opvolging van een premier bemoeit, maar Trump benadrukte in verschillende interviews dat Boris Johnson "een geweldige leider" zou zijn. Voorlopig staat er geen officiële ontmoeting gepland, maar het is zeker niet uit te sluiten dat de twee elkaar zullen zien.</p>
<p>En ook een andere goede bekende van Trump, Nigel Farage, zal geen nee zeggen tegen een kop thee op de residentie van de Amerikaanse ambassadeur in Londen, de plek waar Trump verblijft. De president zei dit weekend dat hij vindt dat Farage deel moet nemen aan het Britse onderhandelingsteam voor de brexit. Ook vindt hij dat de Britten gewoon van tafel moeten weglopen als ze hun zin niet krijgen. Dan maar een no-deal-brexit.</p>
<h2>Demonstraties</h2>
<p>Tegelijk is er ook genoeg weerstand tegen dit bezoek. Het zal omgeven zijn door demonstraties, met als hoogtepunt een enorme demonstratie op Trafalgar Square, waar morgen een kwart miljoen mensen worden verwacht.</p>
<p>Ook verschillende politici hebben hun afschuw uitgesproken over het feit dat Trump met zoveel eer en ceremonie ontvangen wordt. Zo wees zijn partijgenoot, Labour-leider Jeremy Corbyn, een uitnodiging af om vanavond bij het staatsbanket op Buckingham Palace te zijn.</p>
