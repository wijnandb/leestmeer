---
layout: post
title: "WK-favoriet VS raast ook langs Chili en bereikt achtste finales"
date: Sun, 16 Jun 2019 19:59:22 +0200
categories: 
- sport 
- voetbal 
externe_link: "https://nos.nl/l/2289352"
feature_image: "https://nos.nl/data/image/2019/06/16/557194/1008x567.jpg"
---

<p>Er staat vooralsnog geen maat op de Amerikaanse vrouwen tijdens het WK voetbal. Na de ontmanteling van Thailand werd nu via een demonstratiepotje tegen Chili (3-0) de volgende ronde bereikt.</p>
<p>Een wedstrijd was het namelijk geen moment. Toen Carli Lloyd na tien minuten met een steenharde volley voor de 1-0 tekende, had de Verenigde Staten al enkele grote kansen laten liggen. Na rake kopballen van Julie Ertz en wederom Lloyd leek tien minuten voor rust een tweede monsterscore alsnog in de maak.</p>
<p>Chili kwam totaal niet in het stuk voor, wist niet eens een doelpoging te produceren in negentig minuten voetbal. Wel werkten de Chileense vrouwen zich het de snot voor de ogen om de schade beperkt te houden, met een uitblinkende Claudia Endler tussen de palen.</p>
<p>De Amerikaanse vrouwen traden aan zonder Alex Morgan, die tegen Thailand nog vijf keer had gescoord. Ook routinier Megan Rapinoe werd door bondscoach Jill Ellis op de bank gehouden.</p>
<p>De VS liet geen moment blijken dat tweetal te missen, door het tempo ook in de tweede helft hoog te houden. De Chileense muur piepte en kraakte onder al het aanvallende geweld, maar begaf het zelfs niet toen de bal na tussenkomst van de VAR op de stip ging.</p>
<p>Een poeier van Lloyd verdween naast het doel, waarmee de aanvoerster de kans op haar hattrick om zeep hielp. Dat er slechts drie treffers vielen uit twintig Amerikaanse doelpogingen, was voor de toernooifavoriet het enige smetje op het duel.</p>
