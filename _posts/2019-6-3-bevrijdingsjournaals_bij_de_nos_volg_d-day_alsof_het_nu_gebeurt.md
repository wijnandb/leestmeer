---
layout: post
title: "Bevrijdingsjournaals bij de NOS: volg D-day alsof het nu gebeurt"
date: Mon, 03 Jun 2019 12:06:31 +0200
category: nieuws
externe_link: "https://nos.nl/l/2287426"
feature_image: "https://nos.nl/data/image/2019/06/03/554360/1008x567.jpg"
---

<p>Eigenlijk kan het natuurlijk niet, want er was tijdens de Tweede Wereldoorlog nog helemaal geen televisie, laat staan een ongecensureerd dagelijks nieuwsprogramma, maar we wagen het er toch op.</p>
<p>Vanaf vandaag zendt de NOS aansluitend aan het NOS Achtuurjournaal een week lang een kort dagelijks bulletin uit over de gebeurtenissen rond de geallieerde landing op de stranden van Normandië in juni 1944. Het nieuws van toen met de technieken van nu - alsof het vandaag gebeurd is.</p>
<p>De uitzendingen worden gepresenteerd door Herman van der Zandt. Hij wordt bijgestaan door NOS-correspondenten die het nieuws vanuit hun regio verslaan.</p>
<h2>Ongelooflijke verhalen</h2>
<p>Geen toneelstukjes of verkleedpartijen, maar een journalistiek verslag van wat er rond D-day speelde: de geallieerde troepenopbouw in het zuiden van Engeland, de stress over het slechte weer aan de Normandische kust, de afleidingsoperaties om de Duitsers te laten geloven dat de invasie op een andere plek in Frankrijk zou plaatsvinden.</p>
<p>En ook de ongelooflijke verhalen van menselijke moed die er uiteindelijk voor zorgen dat de landing slaagt en Europa kan worden bevrijd.</p>
<p>Deze serie bevrijdingsjournaals is de eerste in een reeks die wordt uitgezonden rond sleutelmomenten in de Tweede Wereldoorlog, 75 jaar nadat ze plaatsvonden. De volgende serie is in september en gaat over operatie Market Garden.</p>
<p>Bekijk hier een terugblik op D-Day, 6 juni 1944, toen de geallieerden begonnen met hun invasie in Normandië. Het betekende het begin van de bevrijding van West-Europa.</p>
