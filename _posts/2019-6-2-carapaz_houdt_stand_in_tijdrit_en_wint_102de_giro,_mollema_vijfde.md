---
layout: post
title: "Carapaz houdt stand in tijdrit en wint 102de Giro, Mollema vijfde"
date: Sun, 02 Jun 2019 17:09:38 +0200
categories: 
- sport 
- wielrennen 
externe_link: "https://nos.nl/l/2287326"
feature_image: "https://nos.nl/data/image/2019/06/02/554226/1008x567.jpg"
---

<p>Richard Carapaz heeft de 102de editie van de Giro d'Italia op zijn naam geschreven. De 26-jarige Ecuadoraanse klimmer verdedigde in de afsluitende tijdrit over 17 kilometer met succes zijn roze leiderstrui. Bauke Mollema behield zijn vijfde plek in het klassement.</p>
<p>Carapaz begon aan de tijdrit met 1.54 voorsprong op Vincenzo Nibali en 3.16 op Primoz Roglic. Die marges bleken ruim voldoende om als eindoverwinnaar uit de strijd tevoorschijn te komen.</p>
<p>De Ecuadoraan eindigde als 37ste in de tijdrit, maar gaf slechts 0.49 toe op Nibali en 0.46 op Roglic. De Sloveen van Jumbo-Visma was net snel genoeg om de Spanjaard Mikel Landa van het podium te rijden.</p>
<p>De tijdrit werd verrassend gewonnen door Chad Haga. De Amerikaan van Sunweb, zesde in de tijdrit naar San Marino, was 4 seconden sneller dan Victor Campenaerts.</p>
<h2>Carapaz profiteert van gepoker</h2>
<p>Carapaz maakte in de Vuelta van 2017 zijn debuut in een grote ronde (36ste). In 2018 werd hij vierde in de Giro en achttiende in de Vuelta. In zijn vierde grote ronde pakte hij de hoofdprijs.</p>
<p>De kopman van Movistar legde de basis voor zijn eindzege in de veertiende rit, waarin hij op de slotklim demarreerde en volop profiteerde van het feit dat Nibali en Roglic alleen oog voor elkaar hadden.</p>
<p>Hij pakte daar bijna twee minuten (1.54) op dat duo en dat was precies de marge die hij zondag in de tijdrit verdedigde tegen Nibali. Nibali (34) eindigde voor de elfde keer op het podium in een grote ronde. Roglic (29), vorig jaar vierde in de Tour de France, lukte dat voor het eerst.</p>
