---
layout: post
title: "Airco's zijn extra probleem bij halen afspraken Klimaatakkoord"
date: Tue, 30 Jul 2019 09:16:40 +0200
category: nieuws
externe_link: "https://nos.nl/l/2295688"
feature_image: "https://nos.nl/data/image/2019/07/30/567182/1008x567.jpg"
---

<p>In het klimaatakkoord moet meer rekening worden gehouden met koeling. Dat stelt Jan Engels van het Klimaatverbond Nederland. "Nu gaat het vooral over het verwarmen van onze huizen, maar we zijn er nog niet op ingesteld dat het tegenwoordig zo lang warm is dat we ook moeten gaan koelen."</p>
<p>"Als je aan de ene kant zorgt voor verwarming en daarnaast ook koeling nodig hebt, is er sprake van een dubbele energievraag", zegt Engels. "De schoonste energie is nog altijd de energie die we niet gebruiken."</p>
<p>Met de stijgende temperaturen neemt ook de vraag naar de verkoelende apparaten toe. "Als we het KNMI moeten geloven komen hete periodes straks veel vaker, langer en extremer voor", zegt Engels. "De factor hitte zal dus een steeds grotere rol spelen. Elke besparing is hard nodig en als we deze factor over het hoofd zien, maken we het onszelf nodeloos moeilijk."</p>
<p>Airco-installatiebedrijven hebben het, zeker met de hitte van vorige week, steeds drukker. Jordy van de Griendt van Klimax Installatiebedrijven merkt dat ook. Maar er is een groot verschil tussen de ene installatie of de andere, zei hij in het NOS Radio 1 Journaal. </p>
<p>"Airco's kosten altijd elektriciteit, maar de meeste installaties hebben een A-energielabel of zelfs een AAA+ label,". zegt Van de Griendt. "Alleen geldt dat niet voor de mobiele airco's, de airco's op wieltjes. Die zijn voor tijdelijk en snel een oplossing, maar ze koelen heel inefficiënt, omdat ze een slurf hebben die naar buiten moet om de warme lucht af te voeren. Dus aan de ene kant heb je koelte, maar aan de andere kant blijft die warmte."</p>
<p>Volgens Jan Engels van het Klimaatverbond Nederland is dit een groot punt van aandacht. "Het brengen van warmte gebeurt vaak in wijken met sociale huurwoningen die nog slecht zijn geïsoleerd. Doe je niets aan de vraag naar koelte, dan ontstaan er problemen. Mensen met een kleine beurs hebben niet voldoende geld voor de aanschaf van een goed klimaatsysteem. Zij kiezen juist voor de goedkopere varianten."</p>
<p>Ook dreigt nog een ander probleem als steeds meer mensen kiezen voor een koelingssysteem in huis, waarschuwt Engels. "Grote onbekende is hoe mensen straks met zo'n airco omgaan. Gebruiken ze de installatie alleen op de hetere dagen als het binnen warmer wordt dan 27 of 28 graden? Of gaat ie ook aan om te voorkomen dat het warmer wordt dan 22 of 23 graden. Dat is een hele grote onbekende gedragscomponent en we weten niet wat dat met de energievraag gaat doen."</p>
