---
layout: post
title: "Een druk programma voor Willem-Alexander en Máxima in Ierland"
date: Wed, 12 Jun 2019 09:25:38 +0200
category: nieuws
externe_link: "https://nos.nl/l/2288694"
feature_image: "https://nos.nl/data/image/2019/06/12/556265/1008x567.jpg"
---

<p>Vandaag begint het driedaagse staatsbezoek van koning Willem-Alexander en koningin Máxima aan Ierland. Het bezoek is door de naderende brexit extra belangrijk voor Ierland.</p>
<p>Als het Verenigd Koninkrijk uit de Europese Unie stapt, komt Ierland geïsoleerder te liggen ten opzichte van de rest van de EU. Met het staatsbezoek willen Nederland en Ierland de banden aanhalen.</p>
<p>De Ierse president Michael Higgins en zijn vrouw Sabina ontvangen het koninklijk paar vanochtend bij de ambtswoning van de president. Een groot deel van de dag staat in het teken van ceremoniële plichtplegingen die bij een staatsbezoek horen: een inspectie van de erewacht, een kranslegging, een ontmoeting met de voorzitters van het Huis van Afgevaardigden en de Senaat en een staatsbanket.</p>
<p>In de middag bezoeken de koning en koningin Dogpatch Labs, een concentratie van start-ups die gevestigd is in Silicon Docks. Het bedrijventerrein kreeg die bijnaam omdat Europese hoofdkantoren van techmultinationals als Facebook, Google, Twitter en LinkedIn zich daar vestigden, met als belangrijkste redenen: de Engelstaligheid en bovenal de lage vennootschapsbelasting.</p>
<p>De Nederlander Tim Arits is een van de mensen die met koning en koningin praten bij Dogpatch Labs. Zeven jaar geleden verhuisde hij naar Dublin om bij Google te gaan werken. Een paar jaar later begon hij samen met een Spaanse, een Bulgaarse en een Egyptische zakenpartner een eigen bedrijfje, Intouch. Zij verkopen software aan retailers waardoor hun klanten bij het winkelen via bijvoorbeeld een handscanner gepersonaliseerde aanbiedingen krijgen.</p>
<p>Arits: "Voor ons is deze plek heel interessant omdat we dicht bij de grote jongens zitten. En voor grote bedrijven is het juist weer interessant om al die innovatieve start-ups om zich heen te hebben. Want hoe groter een bedrijf, hoe lastiger het voor hen is om zelf te innoveren."</p>
<p>Op woensdag staat de bibliotheek van Trinity College op het programma. Daar ligt sinds 1802 de Fagelcollectie opgeslagen: de grootste van oorsprong Nederlandse particuliere bibliotheek uit de achttiende eeuw. De Koninklijk Bibliotheek gaat Trinity helpen bij het digitaliseren van de collectie.</p>
<p>Onderzoeker Alex Alsemgeest zal de koning en koningin een paar van de pareltjes tonen die de collectie bevat. "Er is bijvoorbeeld een prachtig boek over de Amsterdamse Hortus Botanicus, vol tekeningen die met de hand zijn ingekleurd. Maar als onderzoeker word ik ook heel blij van een nogal vreemde theologische verhandeling uit 1770 waar wereldwijd maar een enkel exemplaar van bestaat."</p>
<h2>Duwtje voor duurzame melkopbrengst</h2>
<p>In de middag staat het toegepast onderzoek centraal bij een bezoek aan de National Botanic Gardens. Evert van den Akker van TNO presenteert daar het Smart Dairy Farming-programma dat melkveehouders moet helpen om de melkopbrengst op een duurzame manier te vergroten.</p>
<p>Hij heeft al een tijd contact met een Iers bedrijf om de toepassing ook in Ierland in te voeren. Een contract heeft hij nog niet afgesloten, maar de koninklijke belangstelling zou wel eens een extra duwtje in de goede richting kunnen zijn, hoopt Van den Akker.</p>
<h2>Handel voor havens</h2>
<p>Ierland gaat de komende tijd flink investeren in de aanleg en uitbreiding van havens in Dublin en Cobh. Het is een direct gevolg van brexit, omdat de import en export voortaan via zee zullen gaan, om het Verenigd Koninkrijk heen.</p>
<p>De economische missie die meereist in het kielzog van de koning en koningin richt zich daarom helemaal op maritieme infrastructuur en havenontwikkeling. Grote bedrijven als BAM, Ballast Nedam en Van Oord hebben zich ingeschreven voor de missie. Zij hopen contracten af te sluiten om mee te bouwen aan nieuwe havenfaciliteiten, kades en terminals te vernieuwen of de havens uit te baggeren.</p>
<p>Op vrijdag kruisen de wegen van het staatsbezoek en de economische missie elkaar. Koning Willem-Alexander kan er zijn neef Pieter-Christiaan tegen het lijf lopen, want het digitaliseringsbedrijf waarvoor de derde zoon van Margriet en Pieter werkt besloot hem mee te sturen op handelsmissie.</p>
<h2>'Nederlandse pers opgerot'</h2>
<p>De koning en Ierland zijn overigens geen onbekenden van elkaar. In 1978 vierde Willem-Alexanders met zijn ouders en broers vakantie in het dorp Sneem, aan de Ring of Kerry. Daar hoorde een fotomoment met de pers bij, waarbij de 11-jarige Willem-Alexander de onsterfelijke woorden sprak: "alle Nederlandse pers opgerot".</p>
