---
layout: post
title: "Weinig problemen voor gevestigde orde richting kwartfinales Roland Garros"
date: Mon, 03 Jun 2019 15:20:19 +0200
category: sport
externe_link: "https://nos.nl/l/2287459"
feature_image: "https://nos.nl/data/image/2019/06/03/554415/1008x567.jpg"
---

<p>Novak Djokovic, Kei Nishikori, Dominic Thiem en Alexander Zverev hebben zich geplaatst voor de kwartfinales van het tennistoernooi van Roland Garros.</p>
<p>Djokovic had het makkelijk tegen de Duitser Jan-Lennard Struff, Nishikori moest hard werken tegen de Fransman Benoît Paire, Thiem was opvallend snel klaar met Gaël Monfils en Zverev versloeg Fabio Fognini. </p>
<p>Djokovic had anderhalf uur nodig om zich van Struff te ontdoen. De Serviër versloeg de Duitser met 6-3, 6-2, 6-2 en bereikte voor het tiende jaar op rij de laatste acht in Parijs. Zelfs elfvoudig winnaar Rafael Nadal kan hem dat niet nazeggen.</p>
<p>Struff had met zijn uitmuntende service onder anderen Denis Shapovalov en Borna Coric op de knieën gekregen, maar kon tegen Djokovic geen gevaar stichten. De Serviër behoort dan ook tot de beste retourneerders van het circuit.</p>
<p>De Duitser, nummer 45 van de wereld, stond na drie duels op 44 aces en daar kwamen er slechts 4 bij. Djokovic kreeg ook maar één breakpoint tegen - dat hij wegwerkte - en sloeg 31 winners. De Serviër verloor tot dusver nog geen set, maar trof ook nog geen geplaatste speler.</p>
<h2>Nishikori wurmt zich langs Paire</h2>
<p>Nishikori won de zondag vanwege de duisternis gestaakte wedstrijd tegen Benoît Paire. De Japanner stond met 2-1 voor en won, uiterst moeizaam en uiteindelijk na net geen vier uur, met 6-2, 6-7 (8), 6-2, 6-7 (8), 7-5.</p>
<p>Paire, die zondag in de tweede set een setpunt in de tiebreak had overleefd, werkte in de tiebreak van de vierde set ook nog eens twee matchpoints weg. In die tiebreak verloor Paire vijf punten op zijn eigen opslag en Nishikori zes.</p>
<p>In de vijfde set sleepte Nishikori er met de rug tegen de muur (2-4, 15-40) nog een break uit, maar de Fransman brak direct terug. Dat leek de genadeslag te zijn voor de als zevende geplaatste Japanner, maar Paire verloor vanaf 5-3 vier games op rij.</p>
<h2>Thiem weer te sterk voor Monfils</h2>
<p>De Oostenrijker Dominic Thiem was opvallend snel klaar met de Fransman Gaël Monfils. De verliezend finalist van vorig jaar had de vorige vier duels met Monfils weliswaar gewonnen, maar dat hij de klus binnen twee uur zou klaren, had niemand verwacht: 6-4, 6-4, 6-2.</p>
<p>Toch was het verschil niet zo groot als de cijfers doen vermoeden. De Fransman, die in 2008 de halve eindstrijd haalde, zat er met zijn diepgeslagen ballen geregeld slechts een centimeter naast. En geregeld koos hij ook het verkeerde moment om het publiek te entertainen.</p>
<p>Thiem hield het zakelijk, sloeg vaak toe met zijn voortreffelijke backhand en bleef tot het laatste punt geconcentreerd.</p>
<h2>Zverev revancheert zich tegen Fognini</h2>
<p>Alexander Zverev en Fabio Fognini maakten er een mooie strijd van, die uiteindelijk in het voordeel eindigde van de Duitser. Zverev won na een valse start in vier sets : 3-6, 6-2, 6-2, 7-6 (5).</p>
<p>Fognini boog in vorige duels twee keer voor Zverev, maar hij klopte hem vorige maand op het masterstoernooi van Monte Carlo, dat hij later ook zou winnen.</p>
<p>De Italiaan won nu de eerste set, mede door een reeks prachtige dropshots en een beroerde servicegame van Zverev. Na wat missers in de tweede set raakte Fognini echter van de kook. Zverev kreeg de overhand, maar in de vierde zet was de Italiaan weer bij de les. Een vijfde set had hij verdiend, maar hij sprong in de tiebreak te slordig met de kansen om.</p>
<h2>Kwartfinales</h2>
<p>Nishikori treft in de kwartfinales de als tweede geplaatste Rafael Nadal. Djokovic neemt het op tegen Zverev. De tegenstander van Thiem komt uit het duel tussen Karen Chatsjanov en Juan Martín del Potro.</p>
