---
layout: post
title: "Opkomst pensioenreferendum: één op de vijf FNV-ers heeft al gestemd"
date: Thu, 13 Jun 2019 20:08:12 +0200
categories: 
- financieel 
- economie 
externe_link: "https://nos.nl/l/2288939"
feature_image: "https://nos.nl/data/image/2019/06/13/556612/1008x567.jpg"
---

<p>Het online-pensioenreferendum brengt veel FNV-leden op de been. Inmiddels hebben 198.000 FNV-ers hun stem uitgebracht, bijna een vijfde van de ruim 1 miljoen leden. De vakbondsleden kunnen voor of tegen het nieuwe pensioenakkoord stemmen, of geen mening aan kruisen.</p>
<p>"Het gaat heel erg goed", zegt FNV-voorzitter Han Busker. "Het is voor mij het bewijs dat als je de leden betrekt bij een onderwerp en hier de discussie met hen over aangaat, ze graag hun mening geven."</p>
<p>Het raadplegend referendum ging gisteren om 11.00 uur van start maar kampte met overbelaste servers en haperingen. Uiteindelijk brachten op de eerste dag 76.000 mensen hun stem uit. Op Twitter wordt er hier en daar nog steeds geklaagd dat het stemmen niet lukt. Er kan tot zaterdag 12.00 uur gestemd worden.</p>
<p>De uitkomst van het referendum geldt als "zwaarwegend advies" aan het ledenparlement van de FNV. Bij een duidelijke uitslag zal het 105 leden tellende parlement direct een besluit nemen en volgt een persverklaring. Als de uitslag erom hangt zal het ledenparlement in conclaaf gaan en kan het langer duren.</p>
<p>Bij vorige referenda bij de FNV was de opkomst vaak laag. Bij een referendum in 2010, ook over pensioenen, kwam slechts 13 procent van de leden opdagen. In 2004 werd de hoogste opkomst bereikt, 32 procent van de leden stemde toen over levensloop en prepensioen.</p>
<p>Het CNV houdt ook een ledenraadpleging over het pensioenakkoord. De uitkomst daarvan wordt zaterdagmorgen verwacht.</p>
