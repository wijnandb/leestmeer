---
layout: post
title: "Partydrug mdma wordt medicijn voor PTSS-patiënten"
date: Mon, 28 Oct 2019 18:11:07 +0100
category: nieuws
externe_link: "https://nos.nl/l/2308068"
feature_image: "https://nos.nl/data/image/2019/10/28/588116/1008x567.jpg"
aantal: 467
unieke: 294
bron: "NOS"
---

<p>Voor het eerst krijgt partydrug mdma in Nederland een geneeskundige toepassing, meldt Het Parool. Acht oorlogsveteranen die lijden aan een posttraumatische stressstoornis (PTSS) worden er binnenkort mee behandeld, bevestigt Kirsten Ruter van ARQ Nationaal Psychotrauma Centrum.</p>
<p>Posttraumatische stress kan ontstaan door het meemaken of zien van levensbedreigende situaties, iets waar veel militairen bij hun werk mee te maken krijgen. Het brein van patiënten die zoiets meemaken kan ontregeld raken waardoor ze die gebeurtenissen steeds maar herbeleven. Daarnaast zijn ze vaak hyperalert en slapen ze slecht.</p>
<p>Bij mensen die lange tijd lijden aan PTSS ontstaan vaak depressies en verslavingen die kunnen leiden tot de ontwrichting van gezinnen en arbeidsongeschiktheid.</p>
<h2>Opgesloten gevoelens</h2>
<p>Een behandeling met mdma, het belangrijkste bestanddeel van partydrug xtc, in combinatie met therapie blijkt 'extreem-effectief' te werken bij mensen met PTSS. Onderzoek heeft aangetoond dat 83 procent volledig herstelt.</p>
<p>"Mdma-therapie zorgt ervoor dat patiënten eenvoudiger bij opgesloten gevoelens komen", zegt Eric Vermetten, kolonel-psychiater bij defensie en bijzonder hoog­leraar aan het Leids Universitair Medisch Centrum (LUMC) in Het Parool.</p>
<p>Tijdens mdma-therapie bespreken ze onder invloed van het middel met speciaal opgeleide therapeuten de ervaringen die ze normaal wegdrukken. Het brein herschrijft die traumatische ervaringen dan als het ware in een minder angstige versie.</p>
<p>NOS op 3 maakte eerder een verhaal over de werkzame stof van xtc: het dna van mdma. Daarin werd het spoor gevolgd van 'de kauwer naar de brouwer':</p>
<h2>Reguliere behandeling</h2>
<p>Ggz-instelling ARQ Centrum '45 in Oegstgeest gaat de acht oorlogsveteranen behandelen die aan de proef gaan deelnemen. De medisch-ethische commissie van het Leids Universitair Centrum heeft daarvoor nu groen licht gegeven. "De patiënten zijn nog niet geselecteerd en het is ook nog niet duidelijk wanneer de behandelingen beginnen", zegt Kirsten Ruter van ARQ . De bedoeling is wel op korte termijn.</p>
<p>De behandelingen maken deel uit van een Amerikaans onderzoek dat tot doel heeft van mdma een geregistreerd geneesmiddel te maken en van mdma-therapie een reguliere behandeling. Ook een aantal andere Europese landen doet mee aan het project. Volgens Vermetten loopt er inmiddels al een traject om mdma in Europa als geneesmiddel te registreren. Hij verwacht dat dat over drie jaar is afgerond.</p>
<h2>Niet zelf experimenteren</h2>
<p>In Nederland hebben zo'n 6000 oorlogsveteranen een posttraumatisch stresssyndroom. Ook in andere beroepsgroepen, bijvoorbeeld bij politieagenten, brandweermensen en treinmachinisten, komt de stoornis voor.</p>
<p>Vermetten waarschuwt PTSS-patiënten om niet zelf te experimenteren met mdma. Het middel bij een drugsdealer kopen en innemen om met een goede vriend over je trauma te praten "is totaal niet hetzelfde", zegt hij.</p>
<p>"Mdma kan iemand ook in verwarring brengen over wat het losmaakt." Als dat gebeurt is er volgens hem wel iets meer nodig dan een goede vriend. Een geschoolde therapeut weet dan wat hij moet doen. Een ander voordeel is dat bij mdma-therapie zeker is dat de mdma goed en zuiver is.</p>
