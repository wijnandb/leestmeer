---
layout: post
title: "Ierse premier: Johnson heeft nog geen oplossing voor brexit-impasse"
date: Mon, 09 Sep 2019 14:34:34 +0200
category: buitenland
externe_link: "http://feeds.nos.nl/~r/nosnieuwsbuitenland/~3/csMey5jrlXw/2300980"
feature_image: "https://nos.nl/data/image/2019/09/09/576108/1008x567.jpg"
---

<p>Premier Varadkar van Ierland zegt dat zijn Britse collega Johnson hem vandaag geen voorstel heeft gedaan over hoe de brexit-onderhandelingen weer op gang kunnen worden gebracht.</p>
<p>Johnson wijst het brexit-akkoord dat zijn voorganger May met de EU sloot af, onder meer vanwege de zogenoemde backstop die deel uitmaakt van dat akkoord: het vangnet dat moet voorkomen dat er na de brexit een harde grens tussen Ierland en het Britse Noord-Ierland wordt getrokken.</p>
<p>Johnson zei dat er nog tijd is om tot een alternatief voor de backstop te komen, zodat het Verenigd Koninkrijk en de EU op 31 oktober met een akkoord over de uittredingsvoorwaarden uit elkaar kunnen. Als dat niet lukt, hebben de politieke leiders gefaald en zijn alle partijen daar verantwoordelijk voor, zei hij. In dat geval wil Johnson de EU zonder uittredingsakkoord verlaten.</p>
<p>Hoe zit het ook alweer met die backstop? Check de video: </p>
<p>De oppositie en ook een deel van Johnsons eigen Conservatieve fractie willen zo'n no-deal-brexit koste wat het kost voorkomen. Het parlement heeft vorige week een initiatiefwetsvoorstel aangenomen waarin staat dat er uiterlijk op 19 oktober een akkoord moet zijn.</p>
<p>Zo niet, dan moet Johnson terug naar Brussel en om uitstel van de brexit vragen. Johnson voelt daar niets voor. Maar vandaag heeft koningin Elizabeth op haar Schotse kasteel Balmoral die wet ondertekend, dus Johnson zal wel moeten.</p>
<p>Ook Frankrijk is daar tegen, zo bleek gisteren uit de woorden van de Franse minister van Buitenlandse Zaken Le Drian. Maar de Ierse premier Varadkar sluit niet uit de EU bereid is om opnieuw uitstel toe te staan, al moeten alle 27 overige lidstaten daarmee instemmen.</p>
<h2>Parlement met reces</h2>
<p>Johnson stuurt het parlement vandaag voor meer dan een maand met reces. Voor het zover is, zal hij het Lagerhuis opnieuw vragen om verkiezingen uit te schrijven. De Britse premier hoopt dat hij die verkiezingen wint en met een versterkt mandaat naar Brussel kan gaan, om een beter uittredingsakkoord met de EU te sluiten.</p>
<p>De kans dat het parlement toestemming geeft om verkiezingen uit te schrijven, is echter vrijwel nul. De oppositie is tegen en Johnson heeft voor goedkeuring twee derde van de stemmen nodig.</p><img src="http://feeds.feedburner.com/~r/nosnieuwsbuitenland/~4/csMey5jrlXw" height="1" width="1" alt=""/>
