---
layout: post
title: "'Eerste ontslagen al gevallen bij Deutsche Bank'"
date: Mon, 08 Jul 2019 20:08:57 +0200
category: nieuws
externe_link: "https://nos.nl/l/2292651"
feature_image: "https://nos.nl/data/image/2019/07/08/562130/1008x567.jpg"
---

<p>De eerste ontslagrondes zijn begonnen bij Deutsche Bank. Gisteren kondigde de bank aan dat er wereldwijd 18.000 banen verdwijnen, en volgens de Financial Times zijn er in Londen al mensen op straat gezet.</p>
<p>De Duitse bank, een van de grootste investeringsbanken van Europa, heeft al jaren te kampen met slechte resultaten, hoge kosten en miljardenboetes vanwege schandalen. De 18.000 banen die worden geschrapt, zijn een vijfde van alle banen bij de bank. </p>
<p>Waar precies de grote klappen vallen is niet bekendgemaakt, maar aangezien de handelsafdeling van de investeringsbank het meest moet inkrimpen zal dat voornamelijk in New York en Londen zijn. Volgens journalisten van de Financial Times worden verder alle afdelingen in Azië gesloten die zich bezighouden met aandelenhandel.</p>
<p>The Guardian meldt dat er in Londen personeel met dozen het pand verlaten. Ook al is het niet zeker of het om ontslagen personeel gaat, het is een scène die de krant doet denken aan de val van Lehman Brothers in 2008, wat het begin van de crisis inluidde.</p>
<p>Of er ook werknemers in Nederland geraakt zullen worden, is nog niet duidelijk. Een woordvoerder liet in elk geval weten dat in Nederland vandaag geen personeelsbijeenkomsten gepland stonden.</p>
<h2>Al tijden slecht</h2>
<p>De ingreep komt niet uit de lucht vallen. Het gaat al een decennium slecht met de bank. Deutsche Bank heeft lang op de eigen investeringstak ingezet, wat tot de crisis heel winstgevend was voor veel banken. Daarna zakte dat in. Maar de salarissen en bonussen in die tak zijn nog steeds hoog, wat het een dure afdeling maakt.</p>
<p>Daarnaast heeft de bank nog hoge kosten door de vele kantoorpanden die het heeft. Ondertussen moet het bedrijf veel concurrentie verduren van de vele andere banken in Duitsland en moest het de afgelopen jaren miljarden ophoesten vanwege boetes voor rentemanipulatie en witwasschandalen.</p>
<p>Een van de ideeën om de zaken op orde te krijgen was een fusie met de eveneens Duitse Commerzbank. Daar werd in april echter van afgezien omdat het de twee bedrijven te weinig zou opleveren.</p>
<p>Vervolgens vertelde topman Christian Sewing tijdens de jaarlijkse vergadering in mei dat het bedrijf op de schop zou gaan. Dat is de afgelopen jaren vaker aangekondigd, maar de maatregelen gebeurden dan in kleine stapjes. De grote maatregelen die de topman nu gaat nemen zijn "radicaler dan verwacht", zegt bankanalist Anke Reingen van RBC.</p>
<p>Het hele pakket moet de kosten met 25 procent terugbrengen. Dat is een vermindering van 6 miljard euro. Maar de uitvoering van het plan zal de komende jaren eerst ook geld kosten, bij elkaar 7,4 miljard euro. Dat zal op de korte termijn nog verliezen veroorzaken.</p>
<p>Of het plan voldoende zal zijn om de bank weer op het goede spoor te krijgen, zal moeten blijken. "Het ziet er goed uit op papier, maar de uitvoering zal de sleutel zijn", oordeelt analist Reingen.</p>
