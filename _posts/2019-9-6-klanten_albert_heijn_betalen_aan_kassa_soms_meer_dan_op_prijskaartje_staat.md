---
layout: post
title: "Klanten Albert Heijn betalen aan kassa soms meer dan op prijskaartje staat"
date: Fri, 06 Sep 2019 14:31:59 +0200
category: nieuws
externe_link: "https://nos.nl/l/2300583"
feature_image: "https://nos.nl/data/image/2019/09/06/575364/1008x567.jpg"
---

<p>Wie boodschappen doet bij Albert Heijn kan soms bedrogen uitkomen. Uit een steekproef van Omroep Brabant blijkt dat de prijs die op het schap staat, in veel gevallen anders is dan de prijs die je bij de kassa voor een artikel betaalt.</p>
<p>In zeven van de elf bezochte filialen in Brabant klopten de prijzen niet. In de meeste gevallen betaal je aan de kassa meer dan de prijs die op het schap staat.</p>
<p>Omroep Brabant ging op onderzoek uit na een tip van een klant. Die had bij zijn Albert Heijn-supermarkt in Breda de prijzen van de boodschappen bijgehouden en zag de verschillen.</p>
<h2>Vaak duurder dan aangegeven</h2>
<p>Omroep Brabant bezocht de afgelopen weken 11 filialen van Albert Heijn verdeeld over de hele provincie. In elke supermarkt werden zo'n tien tot vijftien producten bekeken.</p>
<p>In 36 gevallen kwam de prijs op het schap niet overeen met de prijs die moest worden afgerekend. Drie keer bleek een product goedkoper te zijn, in alle andere gevallen was de prijs aan de kassa hoger.</p>
<p>Uit de steekproef blijkt verder dat het ene filiaal van Albert Heijn het andere niet is. De vestiging aan de Ginnekenweg in Breda en die in winkelcentrum Woensel in Eindhoven vertoonden de meeste onregelmatigheden. De bezochte winkels in Den Bosch hadden alle prijzen op orde. </p>
<h2>Slordigheid</h2>
<p>"Dit hoort niet", laat een woordvoerder van de supermarktketen in een reactie aan Omroep Brabant weten. "Dat de prijzen van het schap en de kassa niet overeen komen is slordig en vervelend voor onze klanten en mag niet gebeuren."</p>
<p>Volgens Albert Heijn krijgen alle filialen bij prijswijzigingen nieuwe prijskaartjes voor op het schap. Maar als die kaartjes niet op tijd worden vervangen, komt er op de bon een andere prijs te staan, dan op het kaartje. "Wij zullen onze medewerkers op het hart drukken netjes en zorgvuldig te prijzen."</p>
<p>Omdat het probleem in de toekomst te voorkomen, krijgen nieuwere winkels, volgens de woordvoerder, standaard digitale prijskaarten op het schap. Die zijn eenvoudiger aan te passen. </p>
<p>Naar aanleiding van de berichten over Albert Heijn kwamen er bij Omroep Brabant ook klachten binnen van klanten van Jumbo. Ook daar zouden de prijzen vaak afwijken.</p>
