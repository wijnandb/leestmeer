---
layout: post
title: "NS en kabinet waarschuwen reizigers voor ov-staking dinsdag"
date: Fri, 24 May 2019 11:30:31 +0200
category: nieuws
externe_link: "https://nos.nl/l/2286094"
feature_image: "https://nos.nl/data/image/2019/05/24/552219/1008x567.jpg"
---

<p>Staatssecretaris Van Veldhoven raadt mensen aan zich goed voor te bereiden op de grote staking in het openbaar vervoer van aanstaande dinsdag. "Dit gaat een grote impact hebben op Nederland", zegt ze. "We moeten ons allemaal voorbereiden op een moeilijke dag." Ze gaat ervan uit dat de actie ook effect zal hebben op het wegverkeer.</p>
<p>Van Veldhoven benadrukt dat mensen "natuurlijk" het recht hebben om te staken en dat dit "uiteraard" ook geldt voor de mensen die bij het openbaar vervoer werken. "Maar voor al die reizigers die van het openbaar vervoer afhankelijk zijn, is dit echt heel vervelend. Ik hoop dat de mensen die gaan staken dat weten en ook meewegen."</p>
<h2>Treinverkeer plat</h2>
<p>De staatssecretaris, die vanmorgen zelf op de fiets naar het werk kwam, zegt dat reizigers alvast naar alternatieven moeten gaan kijken. "Misschien de fiets, als dat een optie is. Maar het zal voor heel veel mensen betekenen dat het dinsdag gewoon even heel moeilijk wordt. Dat weten we en laten we ons daarop voorbereiden."</p>
<p>De vakbonden hebben voor dinsdag een 24-uursstaking in het openbaar vervoer aangekondigd. "Omdat we niet weten hoeveel mensen gaan staken, kunnen we niet zeggen welke treinen wel en welke treinen niet rijden", meldt de NS. Het bedrijf zegt geen betrouwbare dienstregeling te kunnen maken en adviseert 28 mei niet met de trein te reizen en niet naar het station te gaan.</p>
<p>De staking gaat hoe dan ook door, laat FNV-bestuurder Elzinga weten. "Wij hebben nog geen enkele indicatie dat het kabinet wil luisteren naar de volgens ons rechtvaardige eis dat de pensioenleeftijd bevroren moet worden en dat mensen die echt zwaar werk doen eerder moeten kunnen stoppen. Zo lang we daar geen zicht op hebben, heeft het voor ons geen zin om weer aan tafel te gaan zitten om te gaan onderhandelen. De bal ligt bij Koolmees."</p>
<p>Vorig jaar liep het overleg met de vakbonden over een pensioenakkoord vast. Minister Koolmees zegt dat hij druk bezig is met "kopjes koffie drinken", in de hoop de besprekingen weer vlot te trekken. Dat is wat de FNV betreft dus niet voldoende. </p>
