---
layout: post
title: "Advocaten doen aangifte tegen OM en politie wegens lekken in moordonderzoek"
date: Fri, 31 May 2019 16:00:46 +0200
category: cultuur
externe_link: "https://nos.nl/l/2287065"
feature_image: "https://nos.nl/data/image/2018/03/08/457557/1008x567.jpg"
---

<p>Drie Amsterdamse advocaten hebben aangifte gedaan van schending van het ambtsgeheim door het Openbaar Ministerie of door de Nationale Politie. Ze zijn de raadslieden van drie verdachten in het grote liquidatieonderzoek naar de groep rond Ridouan T. en Said R.</p>
<p>Het Parool schreef afgelopen woensdag een uitgebreid artikel over de verklaringen van de kroongetuige in het proces, Nabil B. Die getuigenissen gaan onder meer over de moorden en plannen daarvoor waar Ridouan T. verantwoordelijk voor zou zijn. Deze verklaringen zijn niet openbaar en ook de advocaten van de verdachten hebben ze niet.</p>
<p>"Het feit dat zeer aannemelijk is dat vanuit de kring van het OM en/of de recherche Het Parool is voorzien van geheim te houden stukken, zet de ernst van het hier aan de orde zijnde misdrijf des te meer aan", schrijven de advocaten Nico Meijering, Christian Flokstra en Juriaan de Vries.</p>
<p>De groep rond T. wordt verdacht van een reeks moorden in de onderwereld. De inhoudelijke behandeling van de zaak zal naar verwachting beginnen in 2020. Ridouan T. is nog steeds voortvluchtig, hij is inmiddels de meest gezochte crimineel in Nederland.</p>
