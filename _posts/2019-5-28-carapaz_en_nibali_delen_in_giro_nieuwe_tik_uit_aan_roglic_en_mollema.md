---
layout: post
title: "Carapaz en Nibali delen in Giro nieuwe tik uit aan Roglic en Mollema"
date: Tue, 28 May 2019 17:20:03 +0200
categories: 
- sport 
- wielrennen 
externe_link: "https://nos.nl/l/2286712"
feature_image: "https://nos.nl/data/image/2019/05/28/553189/1008x567.jpg"
---

<p>Rozetruidrager Richard Carapaz en Vincenzo Nibali hebben een flinke slag geslagen in de Giro d'Italia. De twee finishten in de zestiende etappe bijna anderhalve minuut voor andere kanshebbers als Primoz Roglic, Bauke Mollema en Simon Yates.</p>
<p>Carapaz verstevigde daardoor zijn leidende positie in het algemeen klassement. De Ecuadoriaan staat nu 1.47 minuut voor op de nieuwe Italiaanse nummer twee, Nibali. Jumbo-Visma-kopman Roglic zakte naar de derde plaats op 2.09 en Mollema moet vijf minuten goedmaken.</p>
<p>Bekijk hieronder het nieuwe algemeen klassement.</p>
<p>De Italiaan Giulio Ciccone, drager van de bergtrui, was met de Tsjech Jan Hirt overgebleven van een 21 man sterke vluchtgroep. De een na de ander haakte af op de Mortirolo. De top van die berg lag op 28 kilometer van de meet en de afdaling werd door plensbuien veel zwaarder en levensgevaarlijk.</p>
<h2>Ciccone wint etappe in sprint</h2>
<p>Ciccone en Hirt moesten in de sprint uitmaken wie de etappe zou winnen en die slag werd ruimschoots gewonnen door Ciccone.</p>
<p>En zo leverde de koninginnenrit ook zonder de vanwege lawinegevaar geschrapte Gavia spektakel op. Het begon allemaal toen topfavoriet Roglic niet kon volgen toen Nibali ervandoor ging op de Mortirolo.</p>
<p>Halverwege de Mortirolo spoot de Italiaan weg. Rozetruidrager Carapaz, zijn handlangers Pedrero en Landa en Lopez haalden hem nog voor de top bij. Roglic moest passen, net als Mollema en Yates. Zij kwamen op 1.15 boven.</p>
<h2>Nibali en Carapaz werken samen</h2>
<p>Alom werd aangenomen dat Nibali in de afdaling weer zou gaan aanvallen, maar hij koos ervoor om met Carapaz de marge op Roglic zo groot mogelijk te maken. Het werd 1.23.</p>
<p>Ploegleider Addy Engels van Jumbo-Visma baalt dat zijn kopman Roglic veel tijd op de roze trui verloor. "Met de wetenschap dat hij zondag niet kon volgen en in deze etappe weer niet, wordt het een moeilijk verhaal. Maar het is nog wel een verhaal."</p>
