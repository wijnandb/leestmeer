---
layout: post
title: "Eurovisiesongfestival noemt pagina Rotterdam ’foutje’"
date: Wed, 28 Aug 2019 20:41:29 +0200
categories: 
- entertainment 
- sterren 
externe_link: "https://www.telegraaf.nl/entertainment/1040847090/eurovisiesongfestival-noemt-pagina-rotterdam-foutje"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/83126762-c9c3-11e9-8ce8-02d1dbdc35d1.jpg"
---

<p class="intro">EBU, de organisatie die het Eurovisiesongfestival organiseert, stelt woensdagavond in een verklaring op haar website dat de pagina waarop Rotterdam werd genoemd als gekozen stad voor het evenement in 2020 een foutje was.</p> <p>De pagina was woensdag enige tijd online, iets dat werd ontdekt door RTL Boulevard. Een pagina voor Maastricht was er op dat moment niet. De pagina van Rotterdam verdween later enige tijd; daarna kwam er wél een website voor Maastricht bij.</p><p>„We zijn voorbereid op de grote onthulling van de gaststad aanstaande vrijdag”, stelt EBU op haar website. „We hebben pagina’s gemaakt voor beide mogelijke winnaars, zodat we vrijdag direct de juiste pagina online kunnen zetten.”</p><p>’Het gaat om een mockup’</p><p>EBU stelt met klem dat het een „foutje was dat woensdag beide pagina’s enige tijd te zien waren. Dat is nu opgelost.” De naam van de juiste stad wordt niet voor vrijdagmiddag bevestigd, beklemtoont de organisatie.</p><p>Een woordvoerder van NPO wil geen extra toelichting geven en verwijst naar de website van EBU. Eerder stelde de Nederlandse producent Sietse Bakker tegenover RTL Boulevard dat de ’Rotterdamse’ pagina een ’mockup’ zou zijn, een soort test.</p><p>De NPO maakt vrijdag officieel in een live-uitzending bekend of het Eurovisiesongfestival in Rotterdam of Maastricht plaatsvindt. Beide steden hebben een bidbook gemaakt en een grote presentatie gehouden voor de organisatiecommissie.</p>
