---
layout: post
title: "Badr Hari na positieve dopingtest negentien maanden geschorst"
date: Sat, 20 Apr 2019 11:30:43 +0200
category: sport
externe_link: "https://nos.nl/l/2281275"
feature_image: "https://nos.nl/data/image/2019/04/20/544865/1008x567.jpg"
---

<p>Kickbokser Badr Hari is geschorst na het gebruik van verboden middelen. Dat bevestigt kickboks-organisatie Glory. Gedurende zijn straf mag hij niet in wedstrijden van Glory uitkomen.</p>
<p>Hari is voor negentien maanden uitgesloten van wedstrijden en de schorsing geldt vanaf het moment dat Glory op de hoogte werd gesteld van de positieve test, op 7 mei 2018.</p>
<p>Ook de Braziliaanse vechter Ariel Machado (20 maanden, vanaf 28 oktober 2017) accepteerde een straf nadat hij verleden jaar betrapt werd door controleurs. De Kroaat Mladen Brestovac kreeg alleen een officiële waarschuwing. Onduidelijk is welke dopingmiddelen de drie vechters precies namen.</p>
<p>Wel werd eerder bekend dat kickbokspromotor Glory, de Dopingautoriteit en het Instituut Sportrechtspraak afgelopen periode achter de schermen hebben gewerkt aan een nieuw dopingreglement waar deze kickboksers onder vallen. Daarin zijn de maximale straffen van vier jaar gehalveerd.</p>
<h2>Schrikbeeld</h2>
<p>Voor de commerciële kickboksorganisatie Glory is een langdurige dopingschorsing voor de grote ster Hari (34) altijd een schrikbeeld geweest. Zijn partijen leveren volle stadions, maximale PR en veel geld op. Door aanpassingen in het dopingreglement is die angst wat afgezwakt. Inmiddels is Hari al een jaar niet meer in de ring verschenen. Wel is hij, getuige posts op sociale media, vol in training voor toekomstige partijen.</p>
<p>"Voor de Dopingautoriteit zijn daarmee drie dossiers gesloten", schrijft Ram in een ingezonden column op de website van Sport en Strategie. "De vierde vechter heeft besloten naar de tuchtrechter te gaan."</p>
<p>Die vierde vechter is Hesdy Gerges. Ook hij kreeg een officiële waarschuwing. 'Fighterheart' testte in maart vorig jaar positief op clomifeen na zijn partij tegen Hari in Ahoy. Afgelopen maand legde hij een schikkingsvoorstel (schuld bekennen in ruil voor een waarschuwing) naast zich neer. Eerder gaf hij tegenover Nieuwsuur aan zijn onschuld te willen bewijzen voor de rechter.</p>
<p>"Ik weet niet hoe ze aan het stofje in mijn urine zijn gekomen, maar ik ga geen schuld bekennen voor iets wat ik niet gedaan heb", zei Gerges toen. "Ik wil gewoon behandeld worden als een man en niet als een jochie."</p>
