---
layout: post
title: "Cima blijft na lange vlucht Giro-peloton nog net een meter voor"
date: Thu, 30 May 2019 17:19:57 +0200
category: sport
externe_link: "https://nos.nl/l/2286967"
feature_image: "https://nos.nl/data/image/2019/05/30/553629/1008x567.jpg"
---

<p>Damiano Cima heeft de achttiende rit in de Giro d'Italia gewonnen. De 25-jarige Italiaan uit de kleine Nippo Vini Fantini-formatie bleef in een bloedstollende finale het aanstormende peloton net voor. Richard Carapaz behield moeiteloos de roze leiderstrui.</p>
<p>Met nog twee zware bergetappes en een individuele tijdrit op het programma was de 222 kilometer lange etappe van Valdaora naar Santa Maria di Sala de laatste kans voor de sprinters op een dagsucces.</p>
<p>Samen met Nico Denz en Mirco Maestri tekende Cima voor de vlucht van de dag. Het trio pakte zes minuten, maar toen de sprintersploegen gingen rijden, dreigde het toch te gaan uitdraaien op een massasprint. </p>
<p>Op zeven kilometer van de finish was het verschil nog maar een minuut en dachten Groupama (de ploeg van paarsetruidrager Arnaud Démare) en Bora (met Pascal Ackermann in de gelederen) goed gerekend te hebben.</p>
<h2>Balende Ackermann</h2>
<p>Vooral toen Denz zijn medevluchters hoopte te verrassen met een demarrage, wat de samenwerking na de hergroepering niet ten goede kwam. Toen de drie in de slotkilometer ook nog eens naar elkaar begonnen te kijken, leek loon naar werken - na een vlucht van zo'n 180 kilometer - te gaan uitblijven.</p>
<p>Cima, ogenschijnlijk de minst sterkere nog van het dappere trio maar uiteindelijk de sluwste, zette een paar honderd meter voor de finish echter vol aan en hield net genoeg over om de balende Ackermann voor te blijven.</p>
<p>De tweede plaats van Ackermann, die in de eerste Giro-week twee ritzeges boekte, betekende wel dat de kampioen van Duitsland de puntentrui overnam van de pas als achtste finishende Démare en gezien het karakter van de komende etappes de winst van het sprintersklassement bijna niet meer kan ontgaan.</p>
<h2>'Een wonder!'</h2>
<p>"Dit is een wonder!", kon de verrassende én verraste winnaar zijn geluk niet op. Denz had in de slotfase een keer geprobeerd weg te komen en plaatste met letterlijk de finish in zicht ook de eerste versnelling. Maestri slaagde er telkens met succes in te counteren, Cima kon slechts met moeite volgen.</p>
<p>De man met de meeste vluchtkilometers in deze Giro beet op zijn tanden en trok uiteindelijk zelfs aan het langste eind. "Ongelofelijk! Ik weet niet wat er gebeurd is. Ik zat al vaak mee deze Giro en een paar keer dacht ik dat het misschien zou lukken. Maar nu wist ik het pas in de laatste meters zeker. Echt fantastisch!"</p>
