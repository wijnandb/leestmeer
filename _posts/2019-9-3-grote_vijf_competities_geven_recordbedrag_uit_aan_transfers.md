---
layout: post
title: "Grote vijf competities geven recordbedrag uit aan transfers"
date: Tue, 03 Sep 2019 14:29:52 +0200
category: sport
externe_link: "https://nos.nl/l/2300170"
feature_image: "https://nos.nl/data/image/2019/09/03/574667/1008x567.jpg"
---

<p>De clubs in de grootste vijf Europese competities (Premier League, La Liga, Serie A, Bundesliga en Ligue 1) hebben deze zomer gezamenlijk 5,5 miljard euro uitgegeven aan transfers. Een recordbedrag.</p>
<p>Vorig jaar gaf de rekenmachine een totaal van 4,6 miljard euro aan, bijna een miljard minder. De rijke Premier League-clubs winkelden deze zomer voor 1,55 miljard. De Spaanse clubs gaven voor het eerst meer dan een miljard uit: 1,34.</p>
<h2>João Félix de duurste</h2>
<p>João Félix gaat de boeken in als grootste transfer van de zomer, het Portugese supertalent stapte voor 126 miljoen euro over van Benfica naar Atlético Madrid.</p>
<p>Ook onder anderen Eden Hazard (voor 100 miljoen van Chelsea naar Real Madrid), Antoine Griezmann (120 miljoen van Atlético naar Barcelona), Matthijs de Ligt (75 miljoen van Ajax naar Juventus) en Frenkie de Jong (75 miljoen van Ajax naar Barcelona) maakten voor veel geld de overstap naar een club uit de vijf grote competities.</p>
<p>In Nederland schreef de KNVB deze zomer 670 voetballers over, eveneens een record. Het oude record, uit 2017, stond op 648 spelers. Van die 670 transfers kwamen er 233 van clubs uit het buitenland. De totale transfersom in ons land is nog niet bekend.</p>
