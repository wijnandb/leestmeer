---
layout: post
title: "Schippers derde op 200 meter Diamond League Stockholm"
date: Thu, 30 May 2019 21:12:28 +0200
category: sport
externe_link: "https://nos.nl/l/2286995"
feature_image: "https://nos.nl/data/image/2019/02/02/528764/1008x567.jpg"
---

<p>Dafne Schippers heeft nog wat achterstallig werk in te halen. De wereldkampioene op de 200 meter eindigde donderdagavond bij de Diamond League in Stockholm als derde in 22,78 seconden. De Britse Dina Asher-Smith won de race in 22,18.</p>
<p>Schippers is pas net aan haar buitenseizoen begonnen. De aanloop naar het seizoen verliep problematisch voor de Nederlandse vedette. Een val van de trap in februari leverde Schippers flinke rugproblemen op, waardoor ze twee maanden aangepast moest trainen.</p>
<h2>Te weinig inhoud</h2>
<p>Afgelopen weekeinde liep ze haar eerste wedstrijd in de buitenlucht in Oordegem, waar ze direct de WK-limiet (22,98) binnenhaalde. Stockholm was haar eerste grote wedstrijd. De start was voortvarend, maar haar inhoud bleek nog niet voldoende.</p>
<p>Schippers kwam goed uit de bocht, maar op het rechte stuk naar de finish leverde ze veel in. Asher-Smith en Elaine Thompson, in oktober de grootste concurrentes op de WK, troefden de Nederlandse af. Olympisch kampioene Thompson noteerde 22,66. Jamile Samuel bleef ver achter. Ze finishte als zevende in 23,25 seconden.</p>
<p>Nadine Visser en Eefje Boons speelden bijrollen op de 100 meter horden. Visser, Europees indoorkampioene, kwam niet verder dan de achtste en laatste plaats. In een bepaald niet vlekkeloze race noteerde ze 13,39 seconden, ver boven haar persoonlijk record van 12,71.</p>
<p>Ook Eefje Boons liep in de A-race. Ze had kort daarvoor in het bijprogramma ook al een 100 meter horden gelopen. Die race won ze in 13,12. In de race tellend voor het klassement van de Diamond League finishte ze als zevende. Ze was met 13,32 net iets sneller dan Visser, die de laatste twee horden aantikte. Beiden bleven ver boven de WK-limiet van 12,98.</p>
<p>De Amerikaanse Kendra Harrison won de race in 12,52 seconden. De wereldkampioene indoor van 2018 bleef haar landgenote Shanka Nelvis (13,69) ruim voor.</p>
<p>Op de 200 meter zorgde de Canadees Aaron Brown voor een verrassing door wereld- en Europees kampioen Ramil Goelijev te verslaan. Brown zegevierde in 20,06 seconden, zijn beste seizoentijd. Goelijev finishte als tweede (20,40).</p>
<h2>Winst Martina</h2>
<p>Churandy Martina kwam in Stockholm in het bijprogramma uit op de 100 meter. De Nederlander noteerde in zijn eerste ronde 10,36 seconden, later op de avond won hij de tweede race in 10,37 seconden. Martina bleef daarmee nog ruim boven de limiet voor de WK in Doha, die op 10,10 seconden staat.</p>
<p>Solomon Bockarie, op het laatste moment ingevlogen, eindigde in de avondrace als derde. Hij zette een tijd neer van 10,53 seconden. De Zweed Austin Hamilton zat tussen de twee Nederlanders met een tijd van 10,51.</p>
<p>De wereldkampioenschappen zijn eind september en begin oktober.</p>
