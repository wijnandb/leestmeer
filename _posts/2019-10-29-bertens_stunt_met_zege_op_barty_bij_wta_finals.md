---
layout: post
title: "Bertens stunt met zege op Barty bij WTA Finals"
date: Tue, 29 Oct 2019 14:12:17 +0100
category: sport
externe_link: "https://nos.nl/l/2308162"
feature_image: "https://nos.nl/data/image/2019/10/29/588234/1008x567.jpg"
aantal: 251
unieke: 165
bron: "NOS"
---

<p>Tennisster Kiki Bertens heeft bij de WTA Finals een knappe zege geboekt op Ashleigh Barty, de nummer één van de wereld. Bertens won haar eerste wedstrijd op het toernooi voor de beste acht speelsters van afgelopen jaar met 3-6, 6-3, 6-4.</p>
<p>Pas een paar uur voor de wedstrijd hoorde Bertens dat ze mocht spelen. De Nederlandse was als eerste reserve aanwezig in het Chinese Shenzhen en nam de plaats in van Naomi Osaka, die zich terugtrok met een schouderblessure.</p>
<h2>Bertens vecht zich in de wedstrijd</h2>
<p>Bertens begon stroef aan de wedstrijd. Haar service liep niet en veel ballen vielen achter de lijn. Ook Barty serveerde zwak en ze bood Bertens met slordig spel de kans om zich in de partij te vechten.</p>
<p>Die kans greep ze met beide handen aan, waarna Bertens een derde set afdwong. Daarin kreeg de inwendig kokende Barty het niet meer op de rit.</p>
<p>Bij Bertens lukte juist alles en het vertrouwen groeide met elk punt. Op 4-0 sputterde de motor nog wel even, maar daarna beet Bertens door.</p>
<h2>Kans op halve finales</h2>
<p>Bertens zit in een poule met verder Petra Kvitová en Belinda Bencic. Osaka, die zich terugtrok na haar eerste wedstrijd, zat in dezelfde groep. Bertens neemt haar punten niet over.</p>
<p>De nummers één en twee plaatsen zich voor de halve finales. Wint Bertens ook de wedstrijd van Bencic, dan plaatst ze zich voor de laatste vier.</p>
<p>Als meerdere speelsters op een gelijk aantal punten eindigen, zijn degenen met drie gespeelde wedstrijden in het voordeel.</p>
