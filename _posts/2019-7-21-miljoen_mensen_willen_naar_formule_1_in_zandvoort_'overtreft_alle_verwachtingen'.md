---
layout: post
title: "Miljoen mensen willen naar Formule 1 in Zandvoort: 'Overtreft alle verwachtingen'"
date: Sun, 21 Jul 2019 21:40:37 +0200
categories: 
- sport 
- autosport 
externe_link: "https://nos.nl/l/2294489"
feature_image: "https://nos.nl/data/image/2019/07/21/565121/1008x567.jpg"
---

<p>Meer dan een miljoen mensen willen volgend jaar naar de eerste Formule 1-race in 35 jaar op het circuit van Zandvoort. "We wisten dat het redelijk populair was, maar dit overtreft ook onze verwachtingen ruimschoots", zegt sportief directeur Jan Lammers. "We zijn superblij en voelen ons gevleid. Dat we het evenement naar Nederland hebben gehaald wordt hiermee aan alle kanten gerechtvaardigd."</p>
<p>Op het drie dagen durende evenement is per dag plaats voor 105.000 toeschouwers, maar meer dan een miljoen mensen vroegen dus een kaartje aan. Dinsdag krijgen de gelukkigen een betaal-link toegestuurd en dan weten ze of ze er volgend jaar bij zijn.</p>
<p>"De kaartjes worden eerlijk verdeeld via een loting. Mogelijk komen er later nog wat meer kaartjes vrij, want aanvragen is één ding, betalen weer een ander. Als mensen hun kaartje niet binnen de gestelde termijn betalen, is dat weer gunstig voor anderen", zegt Lammers.</p>
<p>Het duurste kaartje, op de hoofdtribune met zicht op het rechte stuk met de start en finish, kost op de racedag 448 euro.</p>
<h2>Niet met de auto</h2>
<p>Ook kijkt de organisatie of er bijvoorbeeld door de plaatsing van een extra tribune per dag nog een paar duizend plaatsen extra gemaakt kunnen worden. "We willen zoveel mogelijk mensen een plezier doen, maar het moet wel aangenaam blijven voor de andere bezoekers." Eventuele nieuwe kaartjes worden ook weer via loting toegewezen.</p>
<p>Volgens Lammers heeft 70 procent van de aanvragers gezegd dat ze op een andere manier dan met de auto naar Zandvoort willen komen. "Daar zijn we ook erg blij mee. Daarmee kunnen een hoop verkeersproblemen worden voorkomen."</p>
<p>De race zal plaatsvinden in mei 2020, de exacte datum is nog niet bekend.</p>
<p>Wordt de GP van Zandvoort een leuke race? Dat laten we je zien in onderstaande video:</p>
