---
layout: post
title: "Kruijswijk: 'Als ik op het podium wil eindigen, zal ik moeten aanvallen'"
date: Thu, 04 Jul 2019 06:23:37 +0200
category: sport
externe_link: "https://nos.nl/l/2291908"
feature_image: "https://nos.nl/data/image/2019/07/04/561027/1008x567.jpg"
---

<p>De één won twee etappes, de ander bezorgde Nederlandse wielerfans een haast onvergetelijke middag met een lange solo naar L'Alpe d'Huez. Net als vorig jaar zijn sprinter Dylan Groenewegen en klassementsrenner Steven Kruijswijk de kopstukken van wielerploeg Jumbo-Visma in de Tour de France.</p>
<p>Kruijswijk strandde een jaar geleden, na een indrukwekkende solo van bijna zeventig kilometer, op drie kilometer van de top op de beroemde Alp. "Dat lag toen niet echt in de planning, ik deed het op intuïtie. Ik koers graag op die manier. Als ik denk dat die momenten van waarde zijn, ga ik het zeker weer doen", aldus de renner.</p>
<h2>Van topvijf naar topdrie</h2>
<p>Uiteindelijk werd Kruijswijk in Frankrijk vijfde in het klassement. In alle drie de grote rondes (Giro, Tour, Vuelta) is hij er inmiddels in geslaagd in de topvijf te eindigen, maar het podium haalde hij nog nooit. De komende weken wil de Brabander daar verandering in brengen: een topdrieklassering is het doel. </p>
<p>"Na vorig jaar heb ik er alle vertrouwen in dat het binnen mijn bereik ligt. En als ik op het podium wil eindigen, zal ik zeker een keer moeten aanvallen, alleen misschien van iets minder ver. Hopelijk kan ik het dan wel afmaken."</p>
<p>Kruijswijk heeft geen last van spanning, zo vlak voor de Tourstart, aanstaande zaterdag, in Brussel. Hij is zelfverzekerd. "Ik denk dat het erin zit. Je hebt geen garanties, het duurt drie weken. Ik moet elke dag gefocust zijn, de concurrentie is zoals elk jaar moordend."</p>
<p>"Er zijn een paar grote namen niet aanwezig", doelt Kruijswijk op de afwezigheid van de nummer twee, drie en vier van vorig jaar, Chris Froome, Tom Dumoulin en zijn ploeggenoot Primoz Roglic, "maar er blijft genoeg over".</p>
<p>Directeur Richard Plugge van de Nederlandse formatie gelooft in de kansen van zijn kopman. "Hij heeft aangetoond dat hij topvijf kan rijden. Alles wat hoger is, is nog mooier. Wij denken dat een podiumplek haalbaar zou kunnen zijn, als hij het allerbeste uit zichzelf weet te halen. En dat doet hij over het algemeen", is Plugge overtuigd van de kansen van Kruijswijk.</p>
<h2>'Alles moet goed gaan voor Groenewegen'</h2>
<p>Die is overigens niet het enige kopstuk van Jumbo-Visma, de ploeg hoopt ook op succes met Dylan Groenewegen. De sprinter is misschien wel de grootste favoriet voor de winst in de eerste etappe in Brussel, waar voor de ritwinnaar een gele trui klaarligt.</p>
<p>"Er liggen nog een paar kilometer voor de finish, daar moet alles goed gaan", zegt Plugge, die er niet direct vanuit wil gaan dat de etappe in een reguliere massasprint zonder incidenten uitmondt. "Het allerbelangrijkste is dat hij aan sprinten toekomt. Als het goed gaat, is de kans zeer groot."</p>
<p>Groenewegen kan de eerste Nederlands geletruidrager worden sinds Erik Breukink het kleinood dertig jaar geleden voor het laatst kreeg omgehangen. Dat de sprinter er deze weken steevast naar gevraagd wordt, noemt hij 'lastig', maar een echt probleem is het ook weer niet.</p>
<p>"Ik houd me gewoon bezig met de rit, alleen komt er een geweldige bonus bij. Dat zou ik zelf heel mooi vinden, maar vorig jaar won ik etappe zeven en dat was ook heel mooi."</p>
<h2>Drie renners in de sprinttrein</h2>
<p>Groenewegen wordt in de massasprints op gang geholpen door de kersvers Noors kampioen Amund Grøndahl Jansen, de Duitser Tony Martin en Mike Teunissen. Zij moeten hun ploeggenoot in kansrijke positie afzetten.</p>
<p>"We hebben een heel sterke ploeg, Ik heb er heel veel zin in en ga er met zelfvertrouwen heen", aldus Groenewegen. "Maar als het weer pas na een week lukt, ben ik ook heel gelukkig."</p>
