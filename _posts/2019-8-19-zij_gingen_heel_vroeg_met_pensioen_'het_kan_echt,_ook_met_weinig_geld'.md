---
layout: post
title: "Zij gingen heel vroeg met pensioen: 'Het kan echt, ook met weinig geld'"
date: Mon, 19 Aug 2019 11:45:00 +0200
category: nieuws
externe_link: "https://nos.nl/l/2298130"
feature_image: "https://nos.nl/data/image/2019/08/19/571175/1008x567.jpg"
---

<p>Werken tot je oud en krakkemikkig bent. Voor sommige mensen is dat een schrikbeeld. Zo erg zelfs dat ze alles in het werk stellen om eerder te kunnen stoppen. Liefst nog in de volle bloei van hun leven. Ook Jeroen Komen (51) nam die radicale afslag en reist nu de wereld rond.</p>
<p>"Het was bij mij geen vooropgezet plan om nooit meer te werken", vertelt Komen terwijl hij zijn lichtgewicht vliegtuigje naloopt op mankementen. Maar hij geniet nog iedere dag van zijn vroegpensioen. "Het allerfijnste is dat ik niet meer hoef te vergaderen, nergens meer in de spits heen hoef en dat alles veel relaxter en vrijblijvend is."</p>
<p>Komen werkte tot zijn veertigste in zijn IT-bedrijf en besloot het daarna rustiger aan te doen. Hij kocht een klein vliegtuigje en vloog daarmee door Europa. Dat smaakte naar meer en dus deed hij zijn bedrijf helemaal van de hand. Van de tonnen die hij daarvoor kreeg, leeft hij nu.</p>
<h2>Kosten besparen</h2>
<p>"Ik dacht dat ik nooit genoeg geld zou hebben om niet meer te hoeven werken. Maar ik heb ontdekt dat als je meer tijd hebt, je veel zuiniger kunt leven. Je hebt gewoon tijd om uit te zoeken hoe je kosten kunt besparen", zegt Komen.</p>
<p>Inmiddels hoopt hij nooit meer te werken en het uit te zingen tot aan de AOW. Komen ziet een tendens dat steeds meer mensen niet zo nodig keihard willen blijven werken tot hun 67ste. "Ik ga ervan uit dat ik voorloop met die mentaliteit."</p>
<p>Komen erkent dat het wel makkelijker praten is voor hem dan voor de meesten, aangezien hij een goedlopend bedrijf kon verkopen. Maar dat het ook zonder kan, bewijzen Marleen Riegman (59) en haar vriend Hans Klamer (60). Toen zij elkaar ontmoetten waren ze in de veertig. Hij werkte bij de brandweer, zij in het onderwijs.</p>
<p>Riegman besprak al snel met Klamer haar vurige wens om vroeger te stoppen met werken en dan te gaan reizen. "Maar er komt natuurlijk niemand langs met een zak geld", zegt ze lachend. Daarom maakten ze een plan: ze besloten zeer zuinig te leven en losten hun hypotheek af.</p>
<p>Nu wonen ze in hun garage, terwijl hun huis wordt verhuurd. De huur is hun inkomen. Klamer heeft verder een deel van zijn pensioen naar voren gehaald. En Riegman heeft een kleine erfenis belegd.</p>
<h2>Alle uitgaven bijhouden</h2>
<p>Het stel leeft sober. Ritjes met de auto gebeuren alleen als het noodzakelijk is. Op terrasjes zitten is er zelden nog bij. En tijdens hun reizen kamperen ze hoofdzakelijk in het wild en dus gratis. Ze zijn nu even in Nederland, maar vertrekken na de zomer weer voor 6,5 maand naar Chili en Argentinië.</p>
<p>Alle uitgaven, hoe klein ook, houden ze bij in een excel sheet. "Alles wordt ingevoerd en gecontroleerd. Dat houdt je bij de les."</p>
<p>Natuurlijk is het verleidelijk als ze tijdens een lange fietstocht langs een leuk café komen, vertelt Klamer. Dan hebben ze heus wel zin in een kopje koffie met iets lekkers erbij. "Maar dan denken we toch: laten we het maar niet doen", vult Riegman aan. "En dan zeggen we tegen elkaar: of wil je maandag soms weer beginnen met werken?"</p>
<p>Veel mensen willen wel, maar kunnen niet eerder met pensioen. Anderen werken juist het liefst nog jaren door. Kijk hieronder de verhalen van vijf Nederlanders over hun laatste werkjaren.</p>
