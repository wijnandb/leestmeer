---
layout: post
title: "Delftse zonneauto uitgebrand: World Solar Challenge voor koploper voorbij"
date: Thu, 17 Oct 2019 02:22:05 +0200
category: tech
externe_link: "https://nos.nl/l/2306468"
feature_image: "https://nos.nl/data/image/2019/10/17/585391/1008x567.jpg"
aantal: 326
unieke: 202
bron: "NOS"
---

<p>Een zonneauto uit Delft is uitgevallen in de World Solar Challenge. Het Vattenfall Solar Team lag op kop en was bezig aan de laatste etappe van de 3021 kilometer lange race door AustraliÃ«, toen de auto onverwachts in brand vloog.</p>
<p>Het team, dat voor de tiende keer meedeed met de tweejaarlijkse race, stevende af op de achtste overwinning. De coureur kon de auto aan de kant zetten en werd door een teamgenoot "de auto uit gesleurd" en in veiligheid gebracht. Hij is ongedeerd.</p>
<p>Een lid van het Vattenfall Solar Team vertelt wat er gebeurde:</p>
<p>De race is gewonnen door het Belgische Agoria Solar Team, dat de Delftenaren met een achterstand van enkele minuten volgde. Het Japanse Tokai University Solar Car Team is tweede geworden.</p>
<h2>Naast een brandend hoopje</h2>
<p>"Ik sta hier naast een brandend hoopje koolstof", zei coureur Tim van Leeuwen, een van de vier bestuurders van de zonneauto, kort na het ongeluk. "De schrik en het ongeloof zitten er hier goed in. We reden het laatste stuk richting Adelaide en hadden nog zo'n 250 kilometer te gaan."</p>
<p>"Het ging hartstikke goed: we reden krap aan de leiding met 100 kilometer per uur, maar op gegeven moment rook ik een brandlucht. Ik vroeg nog aan de begeleidende auto achter me of dat uit de auto kwam, maar alle waardes waren goed. Toen er ineens rook mijn coureurskuip binnenkwam, wist ik dat het foute boel was."</p>
<h2>Eerder al Twents team uitgeschakeld</h2>
<p>Gisteren moest ook het Solar Team Twente de race staken. Een windvlaag blies de zonneauto van de weg. Daarna was de auto, die voor die etappe nog op kop liep, te beschadigd om verder te rijden.</p>
<p>Nederland was goed vertegenwoordigd in de World Solar Challenge, met drie teams in de hoofdklasse en een in de zogeheten cruise-klasse. In de hoofdklasse is alleen team Top Dutch uit Groningen nog actief. Zij staan momenteel vierde. De positie van een Eindhovens team in de cruiseklasse is niet duidelijk. </p>
