---
layout: post
title: "Wiegman tevreden én waakzaam met WK-selectie: 'Kan jaloezie ontstaan'"
date: Mon, 03 Jun 2019 01:08:05 +0200
category: sport
externe_link: "https://nos.nl/l/2287382"
feature_image: "https://nos.nl/data/image/2019/06/03/554310/1008x567.jpg"
---

<p>Vrijdag begint het WK voetbal voor vrouwen en begint ook Studio France, het dagelijkse avondprogramma van de NOS over het WK, gepresenteerd door Sjoerd van Ramshorst en sidekick Suse van Kleef. Nu eerst nog een gewone Studio Voetbal, met vaste presentator Tom Egbers en Sjoerd van Ramshorst.</p>
<p>Aan tafel zitten bondscoach Sarina Wiegman en Mandy van den Berg. Laatstgenoemde zal tijdens het WK optreden als analist bij de NOS. Van den Berg begon het EK van 2017 als aanvoerder, maar werd tijdens het toernooi gepasseerd en moest daarom ook de aanvoerdersband afstaan aan Sherida Spitse.</p>
<h2>Kou uit de lucht tussen Van den Berg en Wiegman?</h2>
<p>Die klap kwam hard aan bij Van den Berg. In een boek over de Oranje-voetbalsters uitte ze later forse kritiek aan het adres van bondscoach Wiegman. Bij Studio Voetbal zitten de twee zondagavond zij aan zij en rijst de vraag of de kou inmiddels uit de lucht is?</p>
<p>"Ik vind het natuurlijk nog steeds jammer", zegt Van den Berg. "Het zal altijd teleurstellend blijven."</p>
<p>"Het was moeilijk", erkent Wiegman. "Omdat we elkaar al heel lang kennen en nauw hebben samengewerkt bij ADO."</p>
<p>Van den Berg nam na het EK even afscheid van Oranje, maar stelde zich daarna weer beschikbaar. "Ik ben nu geblesseerd, dus de situatie is anders", zegt ze. "Maar ook als ik wel fit was geweest, was de kans klein geweest dat ik erbij had gezeten. Ik heb met Sarina gesproken en ik heb haar gevraagd duidelijk te zijn. Ze heeft gezegd dat ze tevreden is over de selectie en dat er geen plek voor mij is. Daar heb ik het mee te doen."</p>
<h2>'Verlies in Noorwegen beste leermoment'</h2>
<p>De 3-0 zege van de Oranjevrouwen in de uitzwaaiwedstrijd van zaterdag tegen Australië geeft volgens Van den Berg vertrouwen voor het WK. "Als je zo'n moeizame eerste helft weet om te zetten in een goede tweede helft tegen een toptegenstander kan je met een goed gevoel naar Frankrijk."</p>
<p>Een klein jaar geleden zaten de vrouwen van Oranje nog in zak en as. Na het 2-1 verlies tegen Noorwegen in de kwalificatie voor het WK, waardoor Oranje play-offs moest spelen tegen Denemarken, ging bondscoach Wiegman daarom langs bij enkele bepalende spelers.</p>
<p>"Ik heb gevraagd waar we het hebben laten liggen en wat we nodig hebben om weer top te zijn", aldus Wiegman. "Het team heeft daar zo goed op gereageerd, de hand in eigen boezem gestoken en dat hebben wij als staf ook gedaan. Achteraf was die wedstrijd tegen Noorwegen het beste leermoment in de kwalificatiereeks."</p>
<p>Wiegman weet ook dat er in de selectie inmiddels behoorlijke verschillen zijn ontstaan. Sommige vrouwen spelen bij internationale topclubs en verdienen daardoor zeer goed, anderen spelen nog in Nederland en moeten met aanmerkelijk minder genoegen nemen. "Daar kan jaloezie ontstaan", beseft Wiegman. "Dat hebben we laten vallen bij de spelers. Daar moet je over praten."</p>
<p>"Uiteindelijk gaat het maar om één ding: presteren op het veld", gaat Wiegman verder. "Als het wordt gevraagd, moet je jezelf kunnen wegcijferen. De meiden die meer verdienen dan anderen krijgen meer aandacht, maar als het niet goed gaat moeten zij ook de klappen opvangen. Zo werkt het ook."</p>
<h2>Contact met Koeman: 'Hartstikke leuk'</h2>
<p>Met de bondscoach van de mannen, Ronald Koeman, heeft Wiegman regelmatig contact. Ze zitten op hetzelfde kantoor in Zeist. Waar ze het dan over hebben? "Over voetbal natuurlijk", zegt Wiegman. "We komen elkaar tegen en delen dingen. Hartstikke leuk."</p>
<p>De mannen spelen donderdag in de halve finales van de Nations League tegen Engeland in Guimarães. Tegenover de NOS liet Koeman zondag weten dat hij bondscoach van Oranje blijft, ook als FC Barcelona nu langskomt. </p>
<p>Rafael van der Vaart denkt er het zijne van. "Barcelona is zijn absolute droom. Misschien heeft hij wel gehoord dat hij geen kandidaat is." Pierre van Hooijdonk denkt dat Koeman veel rumoer had kunnen voorkomen als hij dinsdag meteen duidelijk was geweest op de persconferentie. "Wat hij nu heeft gezegd, had hij ook gewoon op de persconferentie kunnen zeggen."</p>
<p>Ook in Studio Voetbal een eerbetoon aan de overleden oud-trainer Barry Hughes door Tom Egbers. En Jan Beuving doet zijn laatste Korte Corner.</p>
<p>Kijk hieronder naar Tom Egbers over Barry Hughes, de laatste Korte Corner van Jan Beuving over de uitzwaaiwedstrijd en het Eindsignaal van Frank Heinen over Lenie van Wensveen. </p>
