---
layout: post
title: "Artsen in Rome waarschuwen voor gezondheidsgevaren vuilnis"
date: Tue, 02 Jul 2019 15:09:13 +0200
category: nieuws
externe_link: "https://nos.nl/l/2291622"
feature_image: "https://nos.nl/data/image/2019/07/02/560600/1008x567.jpg"
---

<p>In Rome slaan artsen alarm vanwege de gezondheidsrisico's die zijn ontstaan door de enorme hoeveelheid afval in de stad. Centrale wegen, pleinen in het centrum en ook straten rondom het Vaticaan liggen vol met vuilnis.</p>
<p>Prullenbakken zitten stampvol, veel zijn er niet eens meer zichtbaar onder de enorme berg vuilnis die eromheen ligt opgestapeld. Bewoners klagen over de stank, die wordt verergerd door de hittegolf die de stad teistert.</p>
<p>"Het is een drama", zegt correspondent Mustafa Marghadi. "Ook voor mijn deur liggen bergen afval. Er komen ratten op af en meeuwen trekken de zakken open."</p>
<p>Ongedierte, zwerfhonden en -katten wroeten door de vuilnis, urineren erop en verspreiden zo infecties, waarschuwt medisch onderzoeker Roberto Volpe, aangesloten bij de grootste nationale onderzoeksraad (the National Research Council). "Het grootste risico lopen we als we de vuilnis buiten zetten en weggooien. Dan kun je een besmetting oplopen en mee naar huis nemen. Daarom is het belangrijk om je handen goed te wassen".</p>
<p>Afvalbergen zijn geen nieuw probleem in Rome. Al jarenlang volgt de ene vuilniscrisis op de andere. Jaarlijks produceren de bijna 2,9 miljoen inwoners en alle toeristen ruim 1,7 miljoen ton afval. En er lijkt maar geen efficiënte oplossing gevonden te worden om de verwerking daarvan te stroomlijnen.</p>
<p>Er zijn veel redenen. Het afvalophaalbedrijf heeft financiële problemen, een vuilnisbelt is vol en dan is er ook nog eens minder capaciteit omdat er brand was bij een vuilverbrander. Milieuorganisaties willen geen nieuwe verbrandingsovens.</p>
<p>En sommige bewoners maken het zelf nog erger, zegt Marghadi. "Je ziet dat de bakken vol zitten, dus wat doen ze? Ze plempen die zakken naast de bak. Of ze brengen het naar een ventweggetje. Er komen zelfs wilde zwijnen op af."</p>
<h2>'Derde wereld'</h2>
<p>Veel bewoners zijn laaiend over de afvalbergen in de stad en spreken van 'derdewereldtoestanden'. "Ze schrijven woedende brieven aan de burgemeester en zetten foto's en filmpjes op internet, met teksten als 'Rome is goor'. Sommige burgers zijn zo woedend dat ze vuilnisbakken in de fik steken."</p>
<p>De gemeente erkent de noodsituatie en heeft het regiobestuur om hulp gevraagd.</p>
