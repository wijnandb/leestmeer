---
layout: post
title: "Trotse Kruijswijk over podiumplaats: 'Hiervoor was ik gekomen'"
date: Sat, 27 Jul 2019 17:07:27 +0200
categories: 
- sport 
- wielrennen 
externe_link: "https://nos.nl/l/2295374"
feature_image: "https://nos.nl/data/image/2019/07/27/566618/1008x567.jpg"
---

<p>Uitgeput, maar intens trots drong het kort na de finish in Val Thorens tot Steven Kruijswijk door: zondag staat hij op de Champs-Élysées op het podium van de Tour de France.</p>
<p>"Ik ga morgen heel blij Parijs binnenrijden", waren zo'n beetje de eerste woorden van Kruijswijk nadat hij weer enigszins op adem was gekomen na de slotklim in de fors ingekorte voorlaatste etappe in Frankrijk. "Hiervoor ben ik naar de Tour gekomen."</p>
<p>"Het moest van heel diep komen. We hebben er alles aan gedaan en dit is wat het moest zijn. Het kon niet beter."</p>
<h2>Op de limiet</h2>
<p>De derde plaats in het algemeen klassement kwam in beeld toen Julian Alaphilippe, die een voorsprong had van 38 seconden op Kruijswijk, op iets meer dan dertien kilometer van de top de groep met favorieten moest laten gaan.</p>
<p>Voor Kruijswijk kwam dat niet als een grote verrassing. "Ik had wel verwacht dat we hem gingen pakken, maar het was nog wel even afwachten hoe ik me ging houden ten opzichte van Emanuel Buchmann."</p>
<p>Bekijk hieronder de slotfase van de etappe en de volledige samenvatting:</p>
<p>De Duitser loerde met een achterstand van slechts 27 seconden op de positie van Kruijswijk en probeerde de Nederlander kort voor de meet nog te lossen, maar slaagde daarin niet.</p>
<p>Kruijswijk: "Op het laatst was het heel zwaar. Ik wist dat iedereen aan de limiet zat en ik heb tot de streep gevochten."</p>
<p>Bekijk hieronder de reacties van de Jumbo-Visma ploeg:</p>
<p>Kruijswijk dankt zijn podium niet in de laatste plaats aan het werk dat zijn ploeggenoten George Bennett en Laurens De Plus zaterdag op kop van het steeds kleiner wordende pelotonnetje hebben verricht.</p>
<p>"Die jongens hebben goed werk geleverd. We hebben er altijd geloof in gehouden dat het kon. We moesten aan de bak en we hebben initiatief genomen. Dan is het super als het ook lukt."</p>
<h2>'Zo blij voor Stevie'</h2>
<p>Bij De Plus was de blijdschap minstens zo groot als bij zijn kopman. "Het is ongelooflijk", jubelde de Belg. "Een droom die uitkomt. Ik ben zo blij voor Stevie. Eindelijk heeft hij zijn podiumplaats. Hij verdient het."</p>
<p>Ploegleider Grisha Niermann kon zich ook goed verplaatsen in de gevoelens van Kruijswijk. "Dit was zijn droom; een podiumplaats in een grote ronde. Hij heeft het waargemaakt. En dan ook nog eens in de Tour. Dat is niet niks."</p>
