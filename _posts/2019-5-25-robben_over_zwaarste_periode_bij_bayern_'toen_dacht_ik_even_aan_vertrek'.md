---
layout: post
title: "Robben over zwaarste periode bij Bayern: 'Toen dacht ik even aan vertrek'"
date: Sat, 25 May 2019 07:30:54 +0200
categories: 
- sport 
- voetbal 
externe_link: "https://nos.nl/l/2286198"
feature_image: "https://nos.nl/data/image/2018/05/18/473590/1008x567.jpg"
---

<p>"Of ik toen aan een vertrek heb gedacht? Ja, zo'n gedachte gaat wel even kort door je heen. Het hoefde even niet meer."</p>
<p>Nooit was er zo'n ophef rondom Arjen Robben in zijn periode bij Bayern München als in mei 2012. Fans van 'Der Rekordmeister' floten hem uit tijdens het oefenduel met het Nederlands elftal (3-2, red.).</p>
<p>De wedstrijd diende als compensatie voor de Duitsers na de langdurige blessure van Robben na het WK van 2010. Zo kwam er een einde aan het gesteggel met de KNVB.</p>
<h2>Nachtmerrie tegen Chelsea</h2>
<p>Drie dagen eerder faalde Robben in de verlenging van de Champions League-finale tegen Chelsea vanaf de stip. De Engelsen eisten vervolgens de eindzege op, nota bene in het stadion van Bayern.</p>
<p>Een maand eerder miste Robben ook al een strafschop in de competitiekraker bij Borussia Dortmund. Daardoor werd het geen 1-1, maar 1-0 en ging de landstitel uiteindelijk naar Dortmund.</p>
<p>De fans van Bayern grepen het treffen met Oranje aan om hun frustraties te botvieren. Op die ene zondebok. Op Robben, die een kwartier voor tijd inviel bij Nederland. "Ik dacht: wat is dit? Het was een beetje vreemd en niet erg leuk."</p>
<p>Toenmalig bondscoach Bert van Marwijk en Oranje-aanvoerder Mark van Bommel, met een verleden in Beieren, spraken er schande van.</p>
<p>"Er zijn na die wedstrijd veel excuses gekomen. Het waren denk ik ook geen echte Bayern-fans. Jan en alleman kon toen naar binnen", aldus Robben.</p>
<p>Hij bleef en kreeg daar geen spijt van. In het daaropvolgende seizoen viel alles op z'n plek. "Het mooiste was: vanaf dag één tijdens het trainingskamp in Trentino had iedereen het gevoel: wij gaan wat rechtzetten."</p>
<p>Bayern München veroverde de landstitel, de Duitse beker én de Champions League. Met een glansrol voor Robben, die in de finale de winnende treffer maakte tegen Borussia Dortmund.</p>
<p>Anno 2019 is de Bedummer bezig aan zijn tiende en laatste seizoen. Zaterdagavond zwaait hij bij de Zuid-Duitsers af met misschien wel zijn 21ste prijs in dienst van Bayern München. Dan moet wel RB Leipzig in de finale van de DFB-Pokal worden verslagen.</p>
<p>Een basisplaats verwacht Robben niet. "Ik wilde afgelopen weekend tegen Eintracht Frankfurt heel graag starten. Gewoon, nog één keer in eigen stadion, nog één keer dat veld op, uit die tunnel."</p>
<p>"Die laatste keer, daar was ik volop mee bezig. De trainer (Niko Kovac, red.) heeft het duidelijk aangegeven. Hij koos daar ook niet voor. Ik ga ervan uit dat het in de bekerfinale niet ineens anders is."</p>
<h2>Afhankelijk</h2>
<p>Wel hoopt Robben een bijdrage te leveren aan het binnenhalen van de beker. "Ik voel dat ik een rol kan spelen. Een belangrijke rol. Uiteindelijk blijf je toch afhankelijk van de trainer die beslist."</p>
<p>Met voldoening kijkt hij na zaterdagavond terug op zijn tien jaar bij Bayern München. "Ik ben dankbaar en gelukkig. Hopelijk in Berlijn nog één keer volle bak. Mijn hele carrière is nu af en als er nog wat komt is dat een bonus."</p>
