---
layout: post
title: "Zelfstandigenaftrek wordt fors verlaagd"
date: Fri, 23 Aug 2019 15:47:01 +0200
categories: 
- financieel 
- economie 
externe_link: "https://nos.nl/l/2298666"
feature_image: "https://nos.nl/data/image/2019/08/23/572006/1008x567.jpg"
---

<p>De zelfstandigenaftrek wordt vanaf volgend jaar verlaagd. Hij gaat uiteindelijk naar 5000 euro, ruim 2000 euro minder dan nu het geval is. Volgens Haagse bronnen zijn de coalitiepartijen het eens geworden over deze maatregel.</p>
<p>Over het beperken van de aftrek waren in het regeerakkoord al afspraken gemaakt, maar dit gaat verder: nu wordt dus ook het maximaal af te trekken bedrag verlaagd en het belastingvoordeel gaat sneller naar beneden.</p>
<p>Met de beperking van de belastingaftrek voor zelfstandigen moet een deel van een lastenverlichting voor burgers worden betaald. De maatregel is ook bedoeld om de fiscale verschillen tussen werknemers en zelfstandigen te verkleinen, zoals minister Koolmees wil. Het streven past ook in het beleid om het aantal schijnzelfstandigen terug te dringen.</p>
<p>ZZP Nederland ziet de verlaging van de zelfstandigenaftrek niet zitten. Volgens voorzitter Maarten Post is het belangrijk dat de ondernemersrisico's die zzp'ers lopen ook in de toekomst met belastingkortingen kunnen worden afgedekt.</p>
<h2>Koopkracht gemiddeld 2 procent omhoog</h2>
<p>Met de beperking van de belastingaftrek voor zelfstandigen moet een deel van 3 miljard euro aan lastenverlichting voor burgers worden betaald. Die lastenverlichting wordt ook voor een belangrijk deel gefinancierd door het bedrijfsleven meer winstbelasting te laten betalen dan eerder de bedoeling was.</p>
<p>Het kabinet wil vooral de middeninkomens tegemoetkomen. Het voorziet een gemiddelde stijging van de koopkracht met zo'n 2 procent. Het hele pakket maakt deel uit van de belastingmaatregelen die op Prinsjesdag worden gepresenteerd en waarover de regeringspartijen gisteravond in grote lijnen overeenstemming bereikten.</p>
<p>Werkgevers hebben begrip voor het doel om de lasten voor burgers en middeninkomens te verlagen, maar zijn niet te spreken over de manier waarop. In een gezamenlijke reactie zeggen VNO-NCW en MKB Nederland dat door de verlaging van de winstbelasting uit te stellen, tienduizenden kleine en middelgrote bedrijven worden geraakt. Dat zijn bedrijven waar de winst volgens de werkgevers niet tegen de plinten klotst.</p>
<p>Ook wijzen de belangenverenigingen erop dat het totale belastingenpakket voor het bedrijfsleven deze kabinetsperiode op z'n gunstigst neutraal uitpakt, als de beloofde lagere winstbelasting w√©l zou worden meegerekend.</p>
<h2>Woningmarkt</h2>
<p>De coalitie is het verder eens over extra maatregelen om de woningmarkt te stimuleren en meer mensen aan een huis te helpen, vooral starters. Daarvoor wordt vanaf volgend jaar structureel 100 miljoen euro extra uitgetrokken.</p>
<p>Ook willen de regeringspartijen volgend jaar eenmalig nog eens 1 miljard euro besteden aan dit doel. Dat bedrag is vooral bedoeld voor specifieke knelpunten in regio's. Het gaat daarbij ook om maatregelen die tegemoet moeten komen aan de uitspraak van de Raad van State over stikstof. Door die uitspraak staat een groot aantal bouwprojecten op losse schroeven.</p>
