---
layout: post
title: "Zweden knokt zich langs Canada en dankt keepster Lindahl"
date: Mon, 24 Jun 2019 22:58:14 +0200
category: sport
externe_link: "https://nos.nl/l/2290548"
feature_image: "https://nos.nl/data/image/2019/06/24/559036/1008x567.jpg"
---

<p>Zweden heeft voor de zesde keer de kwartfinales van het WK voetbal gehaald. De uiterst effectieve Scandinavische ploeg was in Parijs met 1-0 te sterk voor Canada.</p>
<p>Keeper Hedvig Lindahl ontpopte zich tot heldin van Zweden door halverwege de tweede helft op een stijlvolle wijze een strafschop van Janine Beckie te keren.</p>
<h2>Kans op revanche</h2>
<p>Zweden, de vice-wereldkampioen van 2003, krijgt zaterdag in de kwartfinales de kans om zich te revancheren tegen Duitsland, dat vier jaar geleden tijdens het WK de Scandinavische vrouwen in de achtste finales een halt toeriep.</p>
<p>Het duel in het Parc des Princes kwam pas in de tweede helft tot leven toen Stina Blackstenius in de 55ste minuut op fraaie wijze - en met het eerste Zweedse schot op doel - de 1-0 maakte na een prachtige pass van uitblinkster Kosovare Asllani.</p>
<p>Canada joeg vervolgens op de gelijkmaker en liet in de 69ste minuut de ultieme kans onbenut toen Beckie een strafschop mocht nemen, nadat de VAR even daarvoor een handsbal had geconstateerd. Beckie schoot de bal wel hard naar de hoek, maar Lindahl voorkwam met een indrukwekkende zweefduik een doelpunt.</p>
<h2>Boeiende slotfase</h2>
<p>Zweden verzuimde in de boeiende slotfase de wedstrijd op slot te gooien, waardoor Canada bleef geloven in een verlenging. De kwartfinalist van het vorige WK faalde echter hopeloos in de afronding.</p>
