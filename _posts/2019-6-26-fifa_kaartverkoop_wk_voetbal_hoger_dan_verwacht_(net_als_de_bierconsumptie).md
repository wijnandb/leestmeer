---
layout: post
title: "FIFA: kaartverkoop WK voetbal hoger dan verwacht (net als de bierconsumptie)"
date: Wed, 26 Jun 2019 09:47:43 +0200
categories: 
- sport 
- voetbal 
externe_link: "https://nos.nl/l/2290728"
feature_image: "https://nos.nl/data/image/2019/06/26/559289/1008x567.jpg"
---

<p>Voor het WK voetbal in Frankrijk zijn tot nu toe 1,1 miljoen toegangskaarten verkocht. "Dat is boven alle verwachting. En het toernooi is nog niet eens voorbij", zegt directeur Erwan Le Prévost van het organisatiecomité in gesprek met de NOS. "Toen we het WK toegewezen kregen dachten we in totaal maar zo'n 700.000 kaarten te verkopen."</p>
<p>Meer dan de FIFA hoopte, dus, maar toch is ook die verwachting relatief te noemen. Vier jaar geleden, op het WK in Canada, werden in totaal 1,35 miljoen tickets verkocht. 250.000 kaarten meer dan er tot nu toe in Frankrijk over de toonbank zijn gegaan. Bovendien was er lang onduidelijkheid over de hoeveelheid tickets die de bond voor dit WK heeft verkocht: vóór het toernooi zei FIFA-president Gianni Infantino 20 wedstrijden te hebben uitverkocht, in de eerste week van het toernooi bleken dat er toch maar 14 te zijn.</p>
<p>Le Prévost noemt het toernooi desondanks een succes. "Meer dan 40 procent van alle bezoekers komt uit het buitenland, dat hadden we ook niet verwacht. Want de wedstrijden worden op alle continenten op tv uitgezonden en ook daar wordt volop naar gekeken. In Frankrijk keken maar liefst 12 miljoen mensen naar de laatste wedstrijd van Frankrijk. In Brazilië keken 27 miljoen mensen naar de laatste wedstrijd van hun team. Dat zijn buitengewone aantallen."</p>
<p>Dat maakt het WK ook commercieel interessant. De Franse tv-zender TF1, die wedstrijden uitzendt, rekende eerst nog 63.000 euro voor een reclamespotje rond een wedstrijd. Inmiddels kan die prijs oplopen tot 116.000 euro, meldt de Franse pers.</p>
<p>Toch is er meer kritiek. De afgelopen weken werd gemeld dat de WK-organisatie met mooie bezoekcijfers schermt, terwijl stadions helemaal niet vol bleken. Uit rekenwerk van de BBC blijkt dat er 1,59 miljoen stoeltjes beschikbaar zijn voor het gehele WK op basis van capaciteit, terwijl de FIFA er slechts 1,3 miljoen in de verkoop heeft gedaan. Een verschil van bijna 300.000.</p>
<h2>Ticketprijs</h2>
<p>"Het aantal verkochte kaarten is niet altijd hetzelfde als het aantal mensen in een stadion", aldus Le Prévost. "Dat is simpel te verklaren: sommige mensen komen op het laatste moment niet opdagen. Dat komt mede omdat de kaartjesprijs, vanaf 9 euro, zo laag is. Bovendien verkochten we kaartjes als pakket: je kocht voor drie wedstrijden tegelijk. Maar dat wil niet zeggen dat mensen ook naar alle drie de wedstrijden gaan."</p>
<p>De vraag is of kaartjes niet té goedkoop zijn. Met name in de groepsfase waren veel lege stoeltjes in de stadions. Na negen wedstrijden bleek de gemiddelde aanwezigheid 18.405 bezoekers per wedstrijd, oftewel 63 procent van de capaciteit. In 2015 in Canada was dat, weliswaar over het hele toernooi gezien, 26.028. In Duitsland, in 2011, zelfs 26.428. Daarbij moet wel opgemerkt worden dat toen slechts 16 teams deelnamen, sinds het WK in Canada zijn dat er 24.</p>
<p>Inmiddels nadert het WK de beslissende fase, de eerste kwartfinale wordt morgen gespeeld. Die zullen naar verwachting een stuk beter bezocht worden. Vrijdag speelt thuisland Frankrijk tegen de regerend wereldkampioen; de Verenigde Staten. Het stadion in Parijs waar de wedstrijd wordt gespeeld, is al weken stijf uitverkocht. Toch worden op Amerikaanse websites nog toegangskaarten aangeboden, voor prijzen die oplopen tot 10.000 euro per stoel. Het organisatiecomité zegt kopers van deze illegaal verhandelde tickets te zullen weren uit de stadions.</p>
<p>De kwartfinale die Nederland komende zaterdag in Valenciennes tegen Italië speelt, is al uitverkocht. De KNVB laat weten dat er 2000 kaartjes zijn gesleten aan Nederlandse fans. Beduidend minder dan tijdens de groepswedstrijd tegen Kameroen, die in hetzelfde stadion werd gespeeld. Toen reisden ongeveer 15.000 fans naar Valenciennes af. Er zullen zaterdag vooral veel Fransen in het stadion zitten.</p>
<p>Over de Oranje-supporters zelf is de WK-organisatie overigens uitermate lovend. "Ze komen vaak met de hele familie, inclusief kinderen, zijn altijd vriendelijk en hebben respect voor de supporters van de tegenstander", vertelt directeur Erwan Le Prévost. "En ze houden natuurlijk van bier."</p>
<p>In Valenciennes had de horeca voorafgaand aan het WK genoeg bier besteld voor alle wedstrijden tijdens de hele periode dat er gespeeld wordt. Tot de Nederlandse supporters kwamen voor de wedstrijd tegen Kameroen, zegt Le Prévost. "Nadat Oranje in Valenciennes was geweest, was al het bier in de stad in één keer op. Cafés hebben toen vrachtwagens vol bier besteld voor de rest van het toernooi."</p>
<p>Nederland won gisteravond met 2-1 van Japan. En dat was reden voor een feestje:</p>
