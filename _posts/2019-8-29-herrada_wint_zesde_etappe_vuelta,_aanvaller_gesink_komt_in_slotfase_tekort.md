---
layout: post
title: "Herrada wint zesde etappe Vuelta, aanvaller Gesink komt in slotfase tekort"
date: Thu, 29 Aug 2019 16:59:13 +0200
categories: 
- sport 
- wielrennen 
externe_link: "https://nos.nl/l/2299466"
feature_image: "https://nos.nl/data/image/2019/08/29/573394/1008x567.jpg"
---

<p>Jesús Herrada heeft de zesde etappe in de Vuelta a España gewonnen. In een sprint heuvelop versloeg de Spanjaard Dylan Teuns, die wel de rode trui overneemt van Miguel Ángel López. Robert Gesink werd vierde.</p>
<p>In een heuvelachtige etappe van bijna 200 kilometer zaten vier gecategoriseerde cols. Na enkele mislukte uitvalpogingen van verschillende renners, was het Wout Poels die als eerste een serieus gaatje met het peloton sloeg. De Nederlander kreeg even later gezelschap van Stéphane Rossetto en Lawson Craddock.</p>
<h2>Gesink</h2>
<p>Poels, die op meer dan vijftien minuten van rodetruidrager Miguel Ángel López stond, hield het tempo hoog. Te hoog zelfs, voor zijn twee medevluchters, die losten op de tweede col van de dag. Een eenzame vlucht zag Poels niet zitten. Nadat de Ineos-renner op de twee klimmetjes de bergpunten verzameld had, liet ook hij zich terugzakken in het peloton.</p>
<p>Vervolgens trokken elf renners, inclusief Robert Gesink, ten aanval. Het elftal miste een grote valpartij in het peloton, die het einde van de Ronde van Spanje betekende voor twee renners uit de toptien.</p>
<p>Nicholas Roche (vijfde in het algemeen klassement), die gisteren zijn rode leiderstrui aan López verloor, kon de Vuelta niet vervolgen. Ook Rigoberto Urán (zesde) Victor de la Parte (dertiende) en Hugh Carty moesten opgeven.</p>
<h2>Voorsprong loopt op</h2>
<p>Na de zware crash liep de voorsprong van de elf koplopers rap op. Op 25 kilometer van de streep in Ares del Maestrat plaatste Tsgabu Grmay een demarrage. Nelson Oliveira sloot zich tien kilometer later bij de Ethiopiër aan.</p>
<p>Daarachter probeerde Gesink meermaals de oversteek te maken, maar hij kwam niet weg. In het achtervolgende groepje schakelde Tejay van Garderen zichzelf uit door in een afdaling de bosjes in te rijden. De Amerikaan stapte wel weer op de fiets, maar was kansloos voor de dagzege.</p>
<h2>Teuns pakt rood</h2>
<p>Op de slotklim haalden Dylan Teuns en Jesús Herrada koplopers Oliviera en Grmay bij. Teuns, die naast de dagzege ook de rode trui in het vizier had, trok volle bak door, loste Oliviera en Grmay maar kwam veel te kort tegen Herrada. Gesink belandde net buiten het podium, hij werd vierde.</p>
<p>In het peloton hielden de klassementsmannen zich rustig. De grote groep kwam op bijna zes minuten van de dagwinnaar binnen. Daardoor verloor López zijn leiderstrui aan Teuns.</p>
<p>De Belg, die dit jaar de etappe naar La Planche des Belles Filles in de Tour de France won, heeft een voorsprong van 38 seconden op David de la Cruz, die ook in de kopgroep zat. Gesink staat nu zesde in het algemeen klassement.</p>
<p>Lopez staat op een minuut van de Teuns. Herrada, die vorig jaar nog twee dagen in het rode leiderstricot reed, staat niet in de top-10.</p>
