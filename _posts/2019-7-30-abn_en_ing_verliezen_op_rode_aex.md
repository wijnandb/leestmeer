---
layout: post
title: "ABN en ING verliezen op rode AEX"
date: Tue, 30 Jul 2019 12:30:00 +0200
categories: 
- financieel 
- koersen 
externe_link: "https://www.telegraaf.nl/financieel/777826948/abn-en-ing-verliezen-op-rode-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/27b28eac-b2b6-11e9-833d-0217670beecd.jpg"
---

<p class="intro">De Amsterdamse beurs staat dinsdagmiddag op verlies. Tegenvallende macro-economische cijfers en bedrijfsresultaten drukken de stemming van beleggers. ABN Amro en ING zijn de grootste verliezers in de AEX.</p> <p>Rond 12.30 uur stond de AEX-index 0,5% lager op 576,7 punten. De AMX daalde 1,5% naar 813,5 punten. De koersenborden in Frankfurt (-1,2%) en Parijs (-0,6%) kleurden eveneens rood, terwijl Londen vrijwel vlak was.</p><p>Beleggers reageerden negatief op het nieuws dat het vertrouwen in de economie van de eurozone deze maand is gedaald naar het laagste punt in drie jaar. Het vertrouwen onder ondernemers zakte zelfs naar het laagste peil in bijna zes jaar. „Het gebrek aan vertrouwen dat al langer zichtbaar is op de financiële markten, lijkt nu ook door te dringen tot de reële economie”, zei macro-econoom Stefan Koopman (Rabobank).</p><p>De centrale banken staan dan ook klaar om de economie te gaan stimuleren. Terwijl de ECB in september vrijwel zeker in actie komt, is de Amerikaanse Federal Reserve morgenavond aan zet.</p><p>„De markten zijn redelijk eensgezind dat de rente in de VS met 25 basispunten wordt verlaagd”, aldus Rabobank-econoom Koopman. „De woorden van Fed-voorzitter Jerome Powell zullen wel scherp worden afgewogen. Hoe ziet hij de Amerikaanse economie erbij liggen en waar legt hij de nadruk op? Legt Powell de nadruk op de sterke consumptie in de VS of op de risico’s voor de Amerikaanse economie? Daar zullen de markten scherp op letten.”</p><p>De Amerikaanse beurzen openen vanmiddag naar verwachting 0,2% tot 0,4% in het rood. Hoewel het vandaag rustig is aan het Nederlandse cijferfront, bepalen bedrijfscijfers de handelsweek eveneens. Apple rapporteert vanavond en in Nederland gaat de aandacht met name uit naar de cijfers van Shell en ING op donderdag.</p><p>De AEX werd vandaag omlaag getrokken door de financiële waarden, die last hadden van de gedaalde rente. ABN Amro, die aankondigde dat dochter Moneyou zijn Belgische spaarportefeuille verkoopt, zakte 3,1%. ING leverde 2,5% in. Aegon (-2,3%), ASR (-2%) en NN (-1,6%) deden eveneens een stevige stap terug.</p><p>Takeaway daalde 2,3%. Maandag was het maaltijdenbezorgbedrijf al iets lager gesloten in reactie op het bereikte principeakkoord omtrent de overname van Just Eat.</p><p>Chipmachinefabrikant ASML daalde 0,3%. Zijn klant NXP liet zich voorzichtig uit voor het lopende kwartaal.</p><p>Beurszwaargewicht Royal Dutch Shell kreeg er 0,3% bij. Concurrent BP rapporteerde vanochtend een duidelijk hogere kwartaalwinst. Levensmiddelengigant Unilever klom eveneens 0,3%.</p><p>Midkapper Air France KLM zakte 3,6%. Het luchtvaartconcern had last van een winstwaarschuwing van Lufthansa.</p><p>Boskalis verloor 1,6%, na het binnenhalen van een opdracht in Australië tot voorbereidend werk voor de aanleg van een gaspijpleiding.</p><p>Smallcap Pharming daalde na de koerssprong op maandag met 4,1%.</p><p>FastNed won op de lokale markt 0,7%, in reactie op zijn halfjaarcijfers. Ruim een maand geleden kende de uitbater van snellaadstations een opmerkelijke start op de Amsterdamse beurs.</p><p>Curetis werd 24,1% meer waard. Beleggers reageerden verheugd op het nieuws dat het biotechbedrijf gaat samenwerken met de Bosnische en Servische branches van AKO MED.</p>
