---
layout: post
title: "Matige generale voor verliezend Feyenoord"
date: Sun, 28 Jul 2019 16:45:10 +0200
categories: 
- sport 
- voetbal 
externe_link: "https://nos.nl/l/2295500"
feature_image: "https://nos.nl/data/image/2019/07/28/566842/1008x567.jpg"
---

<p>Feyenoord heeft de laatste test voor de start van de eredivisie verloren. In De Kuip ging Southampton met een 3-1 zege aan de haal.</p>
<p>In de beginfase incasseerde Feyenoord al een tegentreffer na geknoei van Sven van Beek. De jagende Che Adams profiteerde. Kort daarop werd de geblesseerd geraakte Sam Larsson vervangen. Van Beek viel later ook uit.</p>
<p>Feyenoord, met de deze week teruggekeerde Leroy Fer in de basis, richtte zich op en kreeg in het vervolg van de eerste helft diverse mogelijkheden. Eén daarvan leverde de gelijkmaker op. Orkun Kökçü schoot op aangeven van Dylan Vente raak.</p>
<h2>Ex-VVV'er treft doel</h2>
<p>Southampton kwam met enig fortuin weer op voorsprong. Ex-VVV'er Maya Yoshida tikte een van richting veranderde vrije trap binnen.</p>
<p>In de tweede helft ging Feyenoord op zoek naar de 2-2. De grootste kans viel in de slotfase te noteren. Wouter Burger juichte al bijna, maar via het been van ploeggenoot Naoufal Bannis ging de bal naast.</p>
<p>Aan de andere kant sloegen de Engelsen via Sofiane Boufal wel toe. Feyenoord start volgende week zondag de competitie met een thuiswedstrijd tegen Sparta.</p>
