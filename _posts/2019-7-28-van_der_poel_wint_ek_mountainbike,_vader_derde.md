---
layout: post
title: "Van der Poel wint EK mountainbike, Vader derde"
date: Sun, 28 Jul 2019 16:40:14 +0200
category: sport
externe_link: "https://www.telegraaf.nl/sport/1831840641/van-der-poel-wint-ek-mountainbike-vader-derde"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/472fde62-b14c-11e9-abfd-0255c322e81b.jpg"
---

<p class="intro">Mathieu van der Poel heeft zondag weer een titel aan zijn omvangrijke verzameling toegevoegd.</p> <p>Ditmaal werd hij Europees kampioen mountainbike. In het Tsjechische Brno, waar wereldkampioen Nino Schurter ontbrak, reed Van der Poel vanaf de derde ronde alleen voorop. De concurrentie volgde op grote achterstand. De Zwitser Florian Vogel werd tweede op 44 seconden, Nederlands kampioen Milan Vader verraste met de derde plek.</p><p>Voorbereiding op WK</p><p>Van der Poel werd vorig jaar al derde op het WK, een wedstrijd die hij dit jaar overslaat. De renner van Corendon-Circus geeft de voorkeur aan het WK op de weg in het Engelse Yorkshire. „Ik rijd nu nog twee Worldcups en keer dan weer terug naar de weg. Ik rijd een paar wedstrijden in voorbereiding op het WK. Dat is mijn volgende doel”, vertelde de winnaar na zijn indrukwekkende optreden.</p><p>Zijn grootste faam bereikte Van der Poel tot nu toe als veldrijder, een discipline waarin hij twee keer Europees en twee keer wereldkampioen werd. Maar hij was ook al nationaal kampioen veldrijden, mountainbike en op de weg. Voor de Olympische Spelen van Tokio richt hij zich op de mountainbike.</p><p>Hoofddoel</p><p>Het EK had hij ook als een hoofddoel gesteld. „Ik wist dat er een goed parcours voor mij lag.” Van der Poel was ook als eerste weg, maar kwam in de openingsronde ten val. „Dat was even een tegenvaller, want ik voelde me heel goed. Het kostte me even om mijn ritme te hervinden.” Eenmaal terug bij zijn belagers kwam hij kort voor het ingaan van de derde ronde alleen voorop en ging het in Brno eigenlijk alleen nog om de strijd om zilver en brons.</p><p>Vogel, de Europees kampioen van 2008 en 2017, bleef nog het dichtst in de buurt van Van der Poel. Vader rukte in de slotfase op naar de derde plaats op ruim een minuut van Van der Poel. Met zijn derde plaats voldeed de 23-jarige Zeeuw aan de eis van NOC*NSF voor deelname aan de Spelen. Het komt er voor hem nu op aan dat Nederland voor Tokio twee startbewijzen krijgt. Bij de vrouwen voldeed Anne Terpstra, vierde in Brno, ook aan de eis. Eerder deed Anne Tauber dat al.</p>
