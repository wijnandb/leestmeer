---
layout: post
title: "Jonge magneetvissers vinden in Leidschendam kluis vol sieraden"
date: Sun, 15 Sep 2019 18:36:51 +0200
category: nieuws
externe_link: "https://nos.nl/l/2301866"
feature_image: "https://nos.nl/data/image/2019/09/15/577530/1008x567.jpg"
aantal: 282
unieke: 169
bron: "NOS"
---

<p>Twee jonge magneetvissers hebben in Leidschendam een bijzondere vondst gedaan. De twee kinderen visten vanmiddag een kluis uit het water die vol zat met sieraden.</p>
<p>De 6-jarige Jay-Lee en 11-jarige Ryan wisten niet wat ze meemaakten toen ze hun buit boven water haalden. "Dit is natuurlijk het mooiste wat je op kunt vissen", vertelt trotse vader Ronald aan Omroep West. "Ze halen van alles uit het water maar dit hebben we nog nooit meegemaakt."</p>
<p>Het was een behoorlijke onderneming om de kluis boven water te krijgen. "Ze kregen het zware object niet omhoog en we lieten nog twee magneten in het water zakken", zegt Ronald. Ook toen lukte het niet om de kluis op te vissen. "We probeerden het vervolgens met een pikhaak van onze boot. De boot hing helemaal schuin door het gewicht."</p>
<h2>Vingerafdrukken</h2>
<p>Pas met vier man sterk kregen ze de kluis uit het water. "We dachten eerst aan een archiefkastje of zoiets maar al snel zagen we dat het om een kluis ging." Het slot was opengebroken. Vader Ronald denkt dat de kluis vermoedelijk ooit is buitgemaakt bij een inbraak.</p>
<p>De ouders van de jongens besloten de politie te bellen. Agenten onderzochten de kluis, maar die had al te lang in het water gelegen om vingerafdrukken te kunnen vinden. En dus mochten de jongens de buit houden. "We hebben de laatjes en de inhoud eruit gehaald en de kluis weer laten zakken, aangezien deze te zwaar was om helemaal uit het water te takelen", vertelt Ronald.</p>
<p>De jongens zijn inmiddels druk in de weer met hun schat. "De buit bewaren ze tussen de eerder opgeviste spullen, maar eerst gaan ze de sieraden netjes schoonmaken met een tandenborstel", aldus Ronald.</p>
