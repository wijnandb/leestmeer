---
layout: post
title: "Jeugdwedstrijd tussen Ajax en Feyenoord gestaakt wegens ongeregeldheden"
date: Sat, 25 May 2019 16:16:26 +0200
category: binnenland
externe_link: "http://feeds.nos.nl/~r/nosnieuwsbinnenland/~3/SWEalMCJ5sk/2286252"
feature_image: "https://nos.nl/data/image/2019/05/25/552436/1008x567.jpg"
---

<p>De kampioenswedstrijd tussen de jeugdelftallen tot negentien jaar van Ajax en Feyenoord op sportcomplex De Toekomst in Amsterdam is zaterdagmiddag definitief gestaakt vanwege ongeregeldheden tussen toeschouwers.</p>
<p>Na een halfuur spelen ontstond er onrust op de Bob Haarms Tribune, achter de dug-outs. Tientallen fanatieke Ajax-supporters voerden een charge uit richting familieleden van Feyenoordspelers, die gezamenlijk aan een kant van de tribune zaten.</p>
<p>Het incident gebeurde kort nadat Feyenoord een grote kans had gehad, waar het publiek op reageerde. De exacte aanleiding voor het incident is nog onduidelijk.</p>
<p>De Feyenoordfans, onder wie kinderen, renden de tribune af. De trainers van beide elftallen, oud-profvoetballers John Heitinga (Ajax) en Dirk Kuijt (Feyenoord), sprongen er direct tussen om de boel te sussen. Dat lukte uiteindelijk, waarna beide supportersgroepen weer hun eigen kant op gingen.</p>
<p>Het duel werd gestaakt en er is besloten om niet meer verder te voetballen. De supporters werd vervolgens gevraagd om het terrein rustig te verlaten. Verdere informatie over of de wedstrijd nog wordt uit- of overgespeeld en waar en wanneer dat zou zijn, is nog niet bekend.</p>
<p>Zowel Ajax als Feyenoord heeft aangegeven niet te willen reageren.</p><img src="http://feeds.feedburner.com/~r/nosnieuwsbinnenland/~4/SWEalMCJ5sk" height="1" width="1" alt=""/>
