---
layout: post
title: "Nieuwsuur en Trouw winnen opnieuw een prijs voor Syrië-serie"
date: Tue, 28 May 2019 14:48:43 +0200
category: nieuws
externe_link: "https://nos.nl/l/2286690"
feature_image: "https://nos.nl/data/image/2019/05/28/553145/1008x567.jpg"
---

<p>Milena Holdert van Nieuwsuur wint samen met Trouw-journalist Ghassan Dahhan de Anne Vondeling Prijs 2018, de prijs voor heldere politieke journalistiek.</p>
<p>Op 26 juni zullen ze de prijs voor hun onthullingen over de steun van de Nederlandse overheid aan Syrische strijdgroepen in ontvangst nemen. Het is al de derde prijs die ze winnen met deze serie.</p>
<p>Eerder wonnen ze een Loep (de prijs voor de beste onderzoeksjournalistiek in Nederland en Vlaanderen), en een Tegel (de hoogst haalbare journalistieke prijs van Nederland).</p>
<h2>Juryrapport</h2>
<p>De Syrië-serie betreft de geheime levering van 'niet-dodelijke steun' door Nederland aan Syrische strijdgroepen tussen 2015 en 2018 ter waarde van omstreeks 28 miljoen euro. De onthullingen hierover hebben grote politieke en ambtelijke impact in Den Haag gehad.</p>
<p>Volgens de jury heeft de samenwerking tussen Trouw en Nieuwsuur voor de Syrië-serie "unieke producties opgeleverd, waarbij de multimediale mogelijkheden van tekst, beeld, geluid en vormgeving ten volle zijn gebruikt."</p>
<p>Ook bewondert de jury de journalistieke inzet van Milena Holdert en Ghassan Dahhan bij het uitdiepen van dit complexe dossier: "Nationale veiligheid, staatsgeheimen en de ondoorzichtige oorlogssituatie in Syrië maken gedegen journalistiek onderzoek buitengewoon lastig."</p>
