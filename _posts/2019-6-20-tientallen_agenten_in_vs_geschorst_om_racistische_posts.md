---
layout: post
title: "Tientallen agenten in VS geschorst om racistische posts"
date: Thu, 20 Jun 2019 14:24:41 +0200
category: nieuws
externe_link: "https://nos.nl/l/2289844"
feature_image: "https://nos.nl/data/image/2019/06/20/557853/1008x567.jpg"
---

<p>Bij politiekorpsen in de Amerikaanse steden St. Louis en Philadelphia zijn tientallen agenten van de straat gehaald, omdat ze op Facebook racistische berichten en haatboodschappen zouden hebben geplaatst. Ze mogen alleen nog kantoorwerk doen.</p>
<p>De Facebookberichten zijn bijeengebracht door The Plain View Project dat posts en commentaren van Amerikaanse agenten over ras, religie, afkomst en politiegeweld verzamelt. Die opvattingen zijn van invloed op beslissingen die agenten nemen in hun werk, denken de makers.</p>
<p>Het Openbaar Ministerie in St. Louis heeft 22 agenten geschorst. Ze mogen geen parkeerbon meer uitschrijven. "Als de integriteit van een agent zo in twijfel wordt getrokken, raakt dat het hele strafrechtelijke traject", zegt de hoofdaanklager.</p>
<p>In Philadelphia werden vorige maand al 72 agenten op non-actief gezet. Een onafhankelijke commissie onderzoekt deze zaak en kijkt of de uitlatingen van de agenten onder de vrijheid van meningsuiting vallen. Zo niet, dan volgen strafmaatregelen.</p>
<p>The Plain View Project heeft in twee jaar tijd meer dan 5000 posts van agenten in acht politieregio's opgeslagen. Van elk bericht is een schermafdruk gemaakt. Wissen heeft dus geen zin.</p>
