---
layout: post
title: "Autosport rouwt om Lauda: 'Verankerd in onze geschiedenis'"
date: Tue, 21 May 2019 08:27:54 +0200
categories: 
- sport 
- autosport 
externe_link: "https://nos.nl/l/2285626"
feature_image: "https://nos.nl/data/image/2019/05/21/551526/1008x567.jpg"
---

<p>Met grote verslagenheid reageert de racewereld op het overlijden van Niki Lauda. "Voor altijd in onze harten, voor altijd onsterfelijk in onze geschiedenis", meldt de Formule 1 op Twitter. "De autosportgemeenschap rouwt vandaag om het verwoestende verlies van een ware legende."</p>
<p>Lauda overleed maandag op 70-jarige leeftijd. De Oostenrijker werd in 1975, 1977 en 1984 wereldkampioen in de Formule 1. Zijn laatste van 25 GP-overwinningen boekte hij in 1985 in Zandvoort.</p>
<p>Jan Lammers, directeur van de Grand Prix van Nederland die volgend jaar mei in Zandvoort zal worden verreden, liet op NPO Radio 1 weten dat Zandvoort "een eerbetoon zal brengen"aan de Oostenrijkse Formule 1-legende.</p>
<p>Vanuit de hele wereld stromen reacties binnen op het overlijden van Lauda. Hieronder een selectie daaruit:</p>
<p>"Vandaag is een trieste dag voor de Formule 1", schrijft Ferrari. "De grote Ferrari-familie heeft met diepe droefenis kennis genomen van het nieuws over de dood van vriend Niki Lauda, driemaal wereldkampioen, twee met de Scuderia (1975-1977). Je blijft voor altijd in onze harten en in die van de fans."</p>
<p>McLaren meldt: "Iedereen bij McLaren is diep bedroefd om te horen dat onze vriend, collega en onze Formule 1-wereldkampioen van 1984, Niki Lauda, is overleden. Niki zal voor altijd in ons hart zijn en is verankerd in onze geschiedenis."</p>
<p>Ook van coureurs en oud-coureurs stromen de reacties binnen. "Geschokt door het verlies van Niki Lauda", aldus Max Verstappen. "Hij was een echte legende voor de sport. Ik had veel respect voor hem."</p>
<p>"Schokkend en verdrietig nieuws", schrijft Fernando Alonso, wereldkampioen in 2005 en 2006, op Twitter. "RIP Niki", stuurt Jenson Button, de wereldkampioen van 2009.</p>
<p>Ook Giedo van der Garde laat van zich horen. De Nederlandse oud-Formule 1-coureur kreeg in 2015 openlijk steun van Lauda toen hij in de clinch lag met renstal Sauber. "Niet alleen was hij een grote inspiratiebron, maar ook een unieke persoonlijkheid", aldus Van der Garde. "Persoonlijk zal ik nooit vergeten dat hij voor me opkwam in Melbourne nadat mijn Formule 1-loopbaan ten einde was gekomen."</p>
