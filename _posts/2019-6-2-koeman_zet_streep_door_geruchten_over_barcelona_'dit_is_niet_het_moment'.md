---
layout: post
title: "Koeman zet streep door geruchten over Barcelona: 'Dit is niet het moment'"
date: Sun, 02 Jun 2019 16:52:16 +0200
categories: 
- sport 
- voetbal 
externe_link: "https://nos.nl/l/2287324"
feature_image: "https://nos.nl/data/image/2019/06/02/554198/1008x567.jpg"
---

<p>"Ik heb me geconformeerd aan de KNVB", zegt bondscoach Ronald Koeman, die daarmee vandaag een einde maakt aan alle speculaties omtrent zijn mogelijke vertrek deze zomer naar FC Barcelona.</p>
<p>Wie ruim een jaar geleden als bondscoach is aangetreden bij het Nederlands elftal, kan niet nu, met de finale van de Nations League voor de deur en de kwalificatiereeks voor het EK 2020 in volle gang, alweer de deur achter zich dichttrekken, zo laat Koeman onomwonden weten. "En dat doe ik ook niet, als je na een seizoen nog een jaar te gaan hebt naar het EK. Dan is dat niet het moment."</p>
<p>Hoewel Barcelona-voorzitter Josep Bartomeu deze week heeft laten dat Ernesto Valverde trainer blijft, valt niet uit te sluiten dat de club binnenkort toch afscheid neemt van hem. De uitschakeling in de halve finales van de Champions League wordt hem zwaar aangerekend in Catalonië.</p>
<h2>'Een dikke streep erdoor? Ja'</h2>
<p>Vandaar dat sinds enkele weken de namen van Koeman, de ontslagen Juventus-trainer Massimiliano Allegri en de bondscoach van België Roberto Martínez nadrukkelijk rondzingen als nieuwe hoofdtrainer in Camp Nou. Maar voor Koeman telt op dit moment in zijn carrière alleen Oranje.</p>
<p>NOS-verslaggever Jeroen Stekelenburg: "Dus door die speculaties kan een dikke streep?"</p>
<p>Koeman: "Ja. Wat mij betreft wel."</p>
<p>De 56-jarige oefenmeester heeft er nooit een geheim van gemaakt graag eens bij de Catalaanse club, waar hij furore maakte als speler, als trainer aan de slag te gaan.</p>
<h2>'Afgesproken met de KNVB'</h2>
<p>Dinsdag vroeg Stekelenburg er al naar op de persconferentie van Oranje in Zeist. Toen wilde Koeman niet ingaan op de geruchten. En evenmin wilde hij toen zeggen dat hij hoe dan ook bij het Nederlands elftal zou blijven. "Dat zou heel makkelijk zijn, maar dat doe ik niet", zei Koeman toen.</p>
<p>"Ieder woord, en dat is de reden dat ik er niets over wilde zeggen, en hoe ik ook reageer: er zullen altijd mensen zijn die zeggen: als ze komen, gaat-ie toch. Media gaan daarmee aan de haal. Dat is hun goed recht. Ik weet hoe ik dit heb afgesproken met de KNVB. Dat lijkt me voldoende."</p>
<p>Vandaag erkende Koeman "weleens moe te worden" van het feit dat zijn naam te pas en te onpas gelinkt wordt aan Barcelona. "Dat zijn speculaties. Ik kreeg al bij m'n presentatie (als bondscoach, red.) vragen: als dit, als dat... Dat is niet zo", aldus Koeman.</p>
