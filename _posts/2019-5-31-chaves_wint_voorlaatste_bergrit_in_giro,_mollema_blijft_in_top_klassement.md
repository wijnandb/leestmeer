---
layout: post
title: "Chaves wint voorlaatste bergrit in Giro, Mollema blijft in top klassement"
date: Fri, 31 May 2019 17:27:25 +0200
categories: 
- sport 
- wielrennen 
externe_link: "https://nos.nl/l/2287073"
feature_image: "https://nos.nl/data/image/2019/05/31/553799/1008x567.jpg"
---

<p>Wielrenner Esteban Chaves heeft voor de derde keer in zijn carrière een etappe in de Ronde van Italië gewonnen. De Colombiaan van Mitchelton zegevierde in de negentiende etappe, de voorlaatste bergrit van de Giro.</p>
<p>Chaves maakte deel uit van een kopgroep van elf renners die op de slotklim van de tweede categorie uit elkaar viel. Chaves was de beste, maar wist Pieter Serry, François Bidard en de rappe Andrea Vendrame niet meteen te lossen.</p>
<p>De laatste moest passen met kettingpech en dat was het sein voor de ultieme aanval van Chaves, die na de eerdere tweede plaats nu wel werd beloond. Pechvogel Vendrame eindigde nog knap als tweede.</p>
<p>Chaves draagt de zege op aan zijn team, zijn familie en zijn vrienden. Hij heeft een moeilijke tijd achter de rug. In 2017 verloor Chaves een goede vriendin en vorig jaar bleek dat hij de ziekte van Pfeiffer had. Na de Giro reed hij in 2018 geen wedstrijd meer.</p>
<p>De klassementsrenners hielden zich rustig tot op de slotklim, waar Miguel Ángel López demarreerde. López ging op jacht naar de vijfde plek van Mollema en pakte driekwart minuut. Dat was niet genoeg om Mollema te passeren, maar López is hem tot op 26 seconden genaderd.</p>
<p>Richard Carapaz behoudt de roze trui, die hij nog twee dagen moet zien vast te houden voor de eindzege. Carapaz heeft een voorsprong van 1.54 op Vincenzo Nibali en 2.16 op Primoz Roglic, die zijn concurrenten in tegenstelling tot de vorige etappes wel bergop kon volgen.</p>
<p>Morgen wacht de renners de laatste zware bergrit, zondag wordt de Giro afgesloten met een tijdrit van zeventien kilometer in Verona.</p>
<p>Bekijk hieronder de uitslag van de negentiende rit:</p>
