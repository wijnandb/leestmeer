---
layout: post
title: "Gefrustreerd FC Utrecht loopt bij jacht op koppositie in het mes tegen VVV"
date: Sun, 25 Aug 2019 16:37:28 +0200
categories: 
- sport 
- voetbal 
externe_link: "https://nos.nl/l/2298925"
feature_image: "https://nos.nl/data/image/2019/08/25/572502/1008x567.jpg"
---

<p>VVV heeft Utrecht van de koppositie gehouden in de eredivisie. De 19-jarige Evert Linthorst werd met twee goals vlak voor rust de held van de Venlonaren (1-2).</p>
<p>Voorafgaand aan het duel werd een minuut stilte gehouden ter nagedachtenis aan Cees Werkhoven. Onder het bewind van de oud-voorzitter speelde FC Utrecht in 1981 het beste eredivisieseizoen uit de historie, met een derde plaats waar de huidige ploeg ook van droomt. De laatste aankoop Bart Ramselaar maakte nog geen deel uit van de wedstrijdselectie.</p>
<p>FC Utrecht liet geen twijfel bestaan over zijn aanvallende intenties, met al meteen een grote kans voor Simon Gustafson na een knappe actie van Gyrano Kerk. Ook vlak voor rust besloot de Zweed met een te slappe schuiver, waar Sean Klaiber en Issah Abass grote kansen kregen met het hoofd.</p>
<p>Toch stond het halverwege 0-2, door de dubbelslag van Linthorst. Na zijn goal tegen Ajax vorige week, profiteerde de tiener van geschutter achterin bij de thuisclub. Waar keeper Maarten Paes er bij zijn kopbal wat onbeholpen uitzag, werd voorafgaand aan zijn rake volley de verdediging voor schut gezet door de balvaardige Peter van Ooijen.</p>
<p>Het was FC Utrecht dat de klok sloeg, maar VVV dat zijn zaakjes achterin uitstekend op orde had. Met het inbrengen van extra aanvallers groeiden bij de thuisclub ook de frustraties toen het maar niet lukte om de aansluiting te forceren.</p>
<p>De watervlugge Abass werd na rust tot twee keer toe de schlemiel. Nadat debutant Adrián Dalmau een penalty had versierd, draaide de VAR die beslissing terug vanwege buitenspel van de Ghanees. Toen de huurling van Mainz daarna zelf de 1-2 dacht te maken, bleek hij wederom vanuit onreglementaire positie te zijn vertrokken.</p>
<p>Toch kreeg de thuisclub in het laatste kwartier alsnog een nieuwe stoot energie, toen Dalmau de bal via een Venlose verdediger voor zijn voeten kreeg en de bal dankbaar binnen frommelde. Wat volgde was een storm richting het doel van Thorsten Kirschbaum, maar Václav Cerny en Jean-Christophe Bahebeck misten scherpte en aan een treffer van Dalmau ging een overtreding vooraf.</p>
<p>VVV hield stand, ook in de negen minuten (!) extra tijd, en schuift door de overwinning met zes punten uit vier duels door naar de negende positie. FC Utrecht staat met een punt meer op de zevende plek.</p>
