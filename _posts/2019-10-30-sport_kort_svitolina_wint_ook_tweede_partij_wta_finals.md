---
layout: post
title: "Sport Kort: Svitolina wint ook tweede partij WTA Finals"
date: Wed, 30 Oct 2019 14:04:00 +0100
category: sport
externe_link: "https://www.telegraaf.nl/sport/1692619454/sport-kort-svitolina-wint-ook-tweede-partij-wta-finals"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/dc14cf16-fb15-11e9-9466-0217670beecd.jpg"
aantal: 648
unieke: 393
bron: "De Telegraaf"
---

<p class="intro">In de rubriek Sport Kort besteedt Telesport aandacht aan de meest uiteenlopende gebeurtenissen in de sportwereld: van voetbal tot darts, van tennis tot golf, van atletiek tot wielrennen en alles daar tussenin.</p> <p>Svitolina wint ook tweede partij WTA Finals</p><p>13.58 uur Tennisster Elina Svitolina heeft ook haar tweede partij gewonnen bij de WTA Finals in het Chinese Shenzhen. De Oekraïense titelverdedigster versloeg de Roemeense Simona Halep in twee sets: 7-5 6-3.</p><p>Svitolina was het eindejaarstoernooi voor de beste acht tennissters zondag begonnen met een overwinning op de Tsjechische Karolina Pliskova. In haar derde partij in de zogenoemde paarse groep neemt Svitolina het op tegen de Canadese Bianca Andreescu.</p><p>Zwemmen: Kleine ploeg naar EK kortebaan</p><p>11.12 uur: Nederland is met een relatief kleine zwemequipe vertegenwoordigd op de komende Europese kampioenschappen kortebaan, van 4 tot en met 8 december in Glasgow. Slechts vier zwemsters en vier zwemmers zijn geselecteerd. „Een klein en kwalitatief uitstekend team, met uitsluitend zwemmers die zeer bewust kiezen om een piekwedstrijd te zwemmen op de kortebaan”, aldus hoofdcoach Marcel Wouda van de KNZB.</p><p>Femke Heemskerk, Kira Toussaint, Valerie van Roon en Tamara van Vliet komen in Glasgow bij de vrouwen in actie. Arno Kamminga, Jesse Puts, Joeri Verlinden en Arjan Knipping zijn de vier mannen in de ploeg van Wouda. "Ik verwacht dat een groot aantal van onze zwemmers kansrijk is in de finales en om de medailles gaat strijden", zegt de hoofdcoach.</p><p>Veel andere zwemmers laten de EK kortebaan aan zich voorbijgaan en richten zich op de Swim Cup in Amsterdam, die een week later wordt gehouden. De Swim Cup staat in het teken van olympische kwalificatie voor Tokio 2020.</p><p>Jumbo-Visma bevestigt komst Pfingsten</p><p>11.06 uur: De Duitse wielrenner Christoph Pfingsten rijdt volgend seizoen voor Team Jumbo-Visma. De 31-jarige allrounder komt over van Bora-hansgrohe. Jumbo-Visma meldt dat daarmee de ploeg voor 2020 compleet is.</p><p>„Dit is een van de mooiste ploegen ter wereld. De laatste jaren is het team steeds groter en professioneler geworden. Ik ben heel blij dat de ploeg mij wil hebben en dat ik deze kans krijg”, reageerde Pfingsten, een oud-crosser. Hij treft bij zijn nieuwe ploeg enkele bekenden.</p><p>„Naast de renners die ik uit het peloton ken, ken ik mijn landgenoten Tony Martin en Paul Martens goed. Daarnaast heb ik enkele jaren geleden met Dylan Groenewegen bij Cyclingteam De Rijke gereden.”</p><p>Basketbal: Glansrol Davis bij LA Lakers</p><p>08.14 uur: Basketballer Anthony Davis heeft de hoofdrol vertolkt in de overtuigende zege van Los Angeles Lakers op Memphis Grizzlies in de Amerikaanse NBA. De Lakers wonnen, onder toeziend oog van Max Verstappen, met 120-91 en Davis droeg bij met 40 punten. Hij was tevens goed voor 20 rebounds.</p><p>Davis verbeterde tijdens het duel een clubrecord door 26 van de 27 vrije worpen die hij nam te benutten. De 2,08 meter lange basketballer speelde ook nog eens met een pijnlijke schouder, opgelopen in de vorige wedstrijd afgelopen zondag tegen Charlotte Hornets.</p><p>De Lakers boekten hun derde zege op rij in de NBA. Vedette LeBron James maakte 23 punten.</p><p>Honkbal: Nationals dwingen beslissende wedstrijd af</p><p>04.55 uur: De honkballers van de Washington Nationals zijn in de World Series op gelijke hoogte (3-3) gekomen met de Houston Astros. In de zesde wedstrijd van de finalereeks van de Amerikaanse honkbalcompetitie won de ploeg uit de Amerikaanse hoofdstad de uitwedstrijd in Houston met 7-2.</p><p>De thuisploeg mocht even dromen van de titel. In de eerste slagbeurt namen de Astros een 2-1 voorsprong, maar in de vijfde inning sloeg Washington twee punten binnen. In de zevende en negende slagbeurt bouwde Washington de voorsprong verder uit.</p><p>Het was de zesde opeenvolgende wedstrijd in de serie waarin de uitspelende ploeg won, een unicum in de Amerikaanse honkbalgeschiedenis.</p><p>Startend werper Justin Verlander van Houston verloor voor de zesde keer in zijn carrière een wedstrijd in de World Series. Hij stelde daar nog geen enkele zege tegenover, een negatief record voor de pitcher.</p><p>De zevende en beslissende wedstrijd wordt in de nacht van woensdag op donderdag (Nederlandse tijd) gespeeld, opnieuw in Houston.</p>
