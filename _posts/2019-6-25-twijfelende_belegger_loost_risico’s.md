---
layout: post
title: "Twijfelende belegger loost risico’s"
date: Tue, 25 Jun 2019 17:40:00 +0200
categories: 
- financieel 
- koersen 
externe_link: "https://www.telegraaf.nl/financieel/2043519990/twijfelende-belegger-loost-risico-s"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0567bb2c-9760-11e9-bdd7-02c309bc01c1.jpg"
---

<p class="intro">Beleggers in de AEX boekten dinsdag klein verlies. Ze wachtten op de toelichting van de Federal Reserve. Cyclische fondsen als Randstad gingen in de uitverkoop, Beter Bed en Fastned kwamen niet uit verliezen. Takeaway verraste opnieuw.</p> <p>De AEX sloot daarop 0,3% lager bij 558,32 punten. De AMX boekte 0,05% verlies tot 773,17 punten.</p><p>De Duitse 10-jaarsrente bereikte vandaag met min 0,33% het laagste niveau ooit.</p><p>De Duitse DAX noteerde een fractie verlies, net als de CAC-40. It-consultant Capgemini noteerde in Parijs 8% hoger na het overnameplan van sectorgenoot Altra. De FTSE raakte 0,5% kwijt.</p><p>Verlies Wall Street</p><p>Wall Street bood verlies. De Dow ging 0,4% lager bij 26.406 punten. De Nasdaq verloor 0,5%. Het Amerikaanse consumentenvertrouwen ging naar het laagste niveau in 21 maanden. Amerikaanse huizenverkopen daalden voor de tweede maand op rij.</p><p>Biotechbedrijf Allergan steeg 25% nadat branchegenoot Abbvie een bod met 45% premie tot $63 miljard deed.</p><p>Beleggers maken zich zorgen over de opgelopen spanningen tussen Iran en de VS. Iran laat weten dat de nieuwe financiële sancties de diplomatieke banden tussen de twee landen onmogelijk maken.</p><p>Powell domineert</p><p>„Beleggers kijken uit naar de aankondiging van Powell bij de Federal Reserve om 19 uur en de ontmoeting tussen de Amerikaanse president Trump en de Chinese leider Xi Jinping tijdens de G20-top eind deze week”, vat handelaar Frank Bonsee van ABN Amro het sentiment samen. „De markt zit in de fase dat de volgende resultatenreeks nadert. Veel beleggers blijven dan aan de kant. Terwijl de beurzen er onderliggend nog goed bij liggen.”</p><p>Goud ging door de spanningen naar een zesjaars hoogtepunt bij $1439,21 per troy ounce (31,1 gram). De bitcoin bleef boven $11.000.</p><p>Brentolie verloor 0,7% bij $64,48 per vat. De euro ging 0,1% achteruit tegen de dollar bij $1,1382.</p><p>Randstad in de verkoop</p><p>Bij de Nederlandse hoofdfondsen belandde Ahold Delhaize - na de opgeloste storing - met een min van 2,7% vrij onderaan.</p><p>Uitzender Randstad ging nog dieper bij -4%. Jefferies waardeerde het koersdoel van Randstad af, van €43 naar €41. Er is volgens ING sprake van verzwakkende Nederlandse en Belgische markten.</p><p>KPN zakte 2,4%, na de aankondiging dat Maximo Ibarra in september om familieredenen aftreedt als topman van het telecombedrijf vanwege ’prangende familiaire omstandigheden’. „Een teleurstellende aankondiging”, zegt handelaar Frank Bonsee bij ABN Amro. „Het is teleurstellend voor beleggers als je er zo kort bent en alweer moet vertrekken. Dat roept meteen vragen op over de strategie voor de middellange termijn.”</p><p>KPN-president-commissaris Duco Sickinghe reageerde snel en meldde dat KPN zijn strategie niet wijzigt. Ibarra voerde vereenvoudiging van de organisatie door, hij zette het mes in merknamen XS4ALL, Telfort en Yes Telecom.</p><p>Adyen daalde 0,8%. De betalingsverwerker wil een stap zetten in de VS.</p><p>ABN Amro (-1,4%) kan volgens Credit Suisse de marges op zijn hypotheekportefeuille verbeteren. De Zwitsers hebben ABN op ’outperform’ staan bij een koersdoel van €27.</p><p>Bovenin koerste maaltijdenbezorger Takeaway (+2,1%). Industrieel concern Aalberts volgde dankzij 1,1% koerswinst.</p><p>Staalgigant ArcelorMittal klom 0,3%.</p><p>Shell steeg 0,3%. De olie- en gasmaatschappij zou de belangrijkste kandidaat zijn om energiemaatschappij Eneco over te nemen.</p><p>Bij de middelgrote fondsen stond Air France KLM met een verlies van 1,2% onderaan.</p><p>Metalenleverancier AMG zette zijn vorige week ingezette herstel voort en won nog eens 2,7%.</p><p>Offshorebedrijf Boskalis kreeg een adviesverhoging tot ’houden’ bij een koersdoel van €23 per aandeel. TomTom (+2,5%) sterkte opnieuw aan.</p><p>Smallcap Accsys won 5,1%, na de publicatie van meevallende voorlopige cijfers over het boekjaar 2018/19. Ook bij de houtveredelaar vertrekt de topman.</p><p>Op de lokale markt daalde FastNed met 43% naar €23,83. Vrijdag was de laadpalenleverancier na een spectaculair beursdebuut naar €50 gestegen. Ondanks alle kritiek verliep alles volgens het boekje, aldus beursbedrijf Euronext.</p><p>Beter Bed ging met 40% onderuit. De slaapkamerspecialist heeft liquiditeitsproblemen en overweegt verkoop van zijn moeizaam draaiende Duitse dochter Matratzen Concord. In reactie hierop heeft DeGroof Petercam zijn advies tot ’houden’ verlaagd. KBC bleef wel bij zijn koopadvies.</p><p>Retail Estates won 0,9%, na de aangekondigde aankoop van 56 Nederlandse winkelpanden.</p>
