---
layout: post
title: "Recordaantal muziekfestivals: 'Kan het een tikkie zachter?'"
date: Sun, 07 Jul 2019 11:16:53 +0200
category: nieuws
externe_link: "https://nos.nl/l/2292409"
feature_image: "https://nos.nl/data/image/2019/07/07/561748/1008x567.jpg"
---

<p>Het aantal festivals in Nederland is dit jaar alweer gegroeid. Inmiddels worden jaarlijks ruim 1100 festivals georganiseerd. Dat blijkt uit onderzoek van marketingbureau EM-Cultuur. Maar behalve tot vermaak voor de bezoekers, leiden de muziekevenementen ook tot een groeiend aantal klachten van omwonenden. Lokale overheden en organisatoren staan daarbij af en toe lijnrecht tegenover elkaar.</p>
<p>Amsterdam telde achthonderd klachten van inwoners over evenementen in het Paasweekend. En al blijven de organisatoren binnen de wettelijke normen voor geluidsoverlast, omwonenden beoordelen het geluid toch als storend. Niet zelden leidt de ergernis tot een gang naar de rechter.</p>
<p>Omwonenden kunnen met hun klacht terecht bij de gemeente en de omgevingsdienst. Maar als de muziek binnen de geluidsnorm blijft, haalt die klacht weinig uit. Zo ondervond ook Mireille de Ridder uit Amsterdam. Ze stapte naar de voorzieningenrechter om het geluidsniveau van een festival in haar buurt te verlagen, maar verloor de zaak.</p>
<p>Klachten worden getoetst aan de geluidsnormen die de gemeente zelf stelt. Als het festival na controle van de regionale omgevingsdienst zich niet aan de geluidsnorm blijkt te houden, loopt een volgende vergunning gevaar of volgt een boete.</p>
<p>Toch kan ook binnen de norm geluidshinder ontstaan, zegt geluidsonderzoeker Tjeerd Andringa. "Eind jaren '70 hebben mensen met verstand van geluid beleid geformuleerd. Maar die experts hadden geen enkel verstand van hinder. Dat beleid is dus totaal achterhaald."</p>
<p>De overlast blijft overigens niet beperkt tot stedelijk gebied. De gemeenten Elburg, Nunspeet en Oldebroek zijn in beroep gegaan tegen de verruimde vergunning die gemeente Dronten wil afgeven. Daar worden jaarlijks de evenementen Lowlands en Defqon.1 georganiseerd op het terrein van Walibi. De rechter moet er nog over beslissen.</p>
