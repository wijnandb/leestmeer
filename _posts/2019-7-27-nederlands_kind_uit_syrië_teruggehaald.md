---
layout: post
title: "Nederlands kind uit Syrië teruggehaald"
date: Sat, 27 Jul 2019 16:12:24 +0200
category: politiek
externe_link: "https://nos.nl/l/2295359"
feature_image: "https://nos.nl/data/image/2019/07/27/566598/1008x567.jpg"
---

<p>Een 11-jarig meisje met de Nederlandse nationaliteit is gisteren vanuit Syrië naar Nederland gebracht. Dat melden bronnen aan de NOS. Waar het meisje nu verblijft, is niet bekend.</p>
<p>Het meisje heeft een Nederlandse vader. De moeder, die een dubbele nationaliteit heeft, vertrok in 2016 met haar dochter naar Syrië. Het is onduidelijk of zij zich bij een terroristische groepering aansloot. De twee zaten in het noordwesten van Syrië en verbleven niet in een detentiekamp.</p>
<h2>Ontvoering</h2>
<p>De vader heeft in Nederland aangifte gedaan wegens ontvoering. Ook schakelde hij het Nederlandse Rode Kruis in. Die organisatie maakte het uiteindelijk mogelijk dat het meisje met hulp van de Turkse zusterorganisatie Rode Halve Maan kon worden teruggehaald. De moeder vond het goed dat haar dochter terugkeerde naar Nederland.</p>
<p>De repatriëring is met medeweten van de Turkse autoriteiten en het Nederlandse ministerie van Buitenlandse Zaken uitgevoerd. Het is voor zover bekend voor het eerst dat een kind op deze manier uit Syrië is teruggehaald.</p>
<p>Deze zaak betekent geen koerswijziging van het Nederlandse beleid om kinderen niet actief terug te halen, zegt politiek verslaggever Xander van der Wulp: </p>
<p>Vorige maand werden voor het eerst twee Nederlandse weeskinderen van IS'ers overgedragen. Ze zaten in een kamp in Syrië en werden samen met een groep Franse kinderen door Frankrijk uit het land gehaald en uiteindelijk bij hun Nederlandse voogd geplaatst.</p>
<p>Minister Grapperhaus zei vorige maand al dat Nederland vanwege de veiligheidssituatie ter plekke geen kinderen kan terughalen. Bij de repatriëring van gisteren was geen sprake van begeleiding vanuit de Nederlandse ambassade. Het ministerie van Justitie wil niets kwijt over de zaak.</p>
<p>In Syrië verblijven minstens 170 minderjarigen met een Nederlandse connectie. Een klein aantal van hen zit in opvangkampen in Noordoost-Syrië.</p>
