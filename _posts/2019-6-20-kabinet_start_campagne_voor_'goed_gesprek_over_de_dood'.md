---
layout: post
title: "Kabinet start campagne voor 'goed gesprek over de dood'"
date: Thu, 20 Jun 2019 06:04:07 +0200
category: nieuws
externe_link: "https://nos.nl/l/2289786"
feature_image: "https://nos.nl/data/image/2019/06/20/557773/1008x567.jpg"
---

<p>Vandaag start het kabinet met een voorlichtingscampagne om ongeneeslijk zieken en hun naasten te helpen om te praten over de dood. De campagne is erop gericht is om een goed gesprek te hebben over hoe mensen de laatste levensfase willen doormaken.</p>
<p>Om zo'n gesprek te kunnen houden is de website www.overpalliatievezorg.nl gemaakt, met praktische tips. Het gaat dan bijvoorbeeld over hoe een wilsbeschikking kan worden geschreven of hoe er met familie over het levenseinde kan worden gepraat.</p>
<p>Ook vertellen op de site mensen die zelf in de laatste levensfase zijn hun verhaal. Het motto van de campagne is: "Ik heb te horen gekregen dat ik doodga, maar tot die tijd leef ik".</p>
<p>Volgens minister De Jonge weten veel mensen onvoldoende over de mogelijkheden van zorg in de laatste levensfase en was de informatie daarover te versnipperd. Hij benadrukt dat als iemand is uitbehandeld er nog veel mogelijkheden zijn om de kwaliteit van leven in de laatste fase te ondersteunen. De Jonge wijst niet alleen op medische zorg, maar ook op psychosociale zorg en praktische ondersteuning.</p>
<p>"Het gesprek over de laatste levensfase is moeilijk", zegt De Jonge in Trouw. "Het lijkt niet te passen in onze Instagram-samenleving. Maar het is ontzettend belangrijk dat we de dood de plek geven die hij verdient, als volwaardig onderdeel van het leven."</p>
<h2>Naast euthanasie</h2>
<p>In Nederland overlijden zo'n 150.000 mensen per jaar. De Jonge benadrukt dat in 80 procent van die gevallen het overlijden voor de arts niet onverwacht komt en dat rond 120.000 mensen per jaar palliatieve zorg nodig kunnen hebben.</p>
<p>De minister zegt in Trouw ook dat zorg in de laatste levensfase niet bedoeld is om de vraag naar euthanasie voor te zijn. "Het bestaat naast elkaar: Nederland heeft een zorgvuldige euthanasiewet, waarover binnenkort een nieuw digitaal informatiepunt komt."</p>
<p>De discussie over het levenseinde ligt gevoelig in de coalitie van VVD, CDA, D66 en ChristenUnie. Ze hebben in het regeerakkoord opgeschreven dat er op medisch-ethisch gebied grote verschillen van opvatting zijn tussen de partijen en dat de partijen daar op een respectvolle manier mee om willen gaan.</p>
<p>In het regeerakkoord staat verder onder meer dat waardig ouder worden een breed gedragen doelstelling is die actie vraagt op verschillende terreinen. Volgens het akkoord zal de minister van Volksgezondheid "verruiming van de kennis over de euthanasiewetgeving ter hand nemen".</p>
