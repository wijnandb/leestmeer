---
layout: post
title: "Draghi: mogelijk meer stimulering ECB nodig"
date: Tue, 18 Jun 2019 10:21:10 +0200
categories: 
- financieel 
- koersen 
externe_link: "https://www.telegraaf.nl/financieel/1344346210/draghi-mogelijk-meer-stimulering-ecb-nodig"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d2ed54e0-91ab-11e9-8ff9-0217670beecd.jpg"
---

<p class="intro">De Europese Centrale Bank (ECB) kan extra stimuleringsmaatregelen nemen als de economische verwachtingen niet verbeteren. Dat heeft ECB-president Mario Draghi gezegd op het forum van de centrale bank in het Portugese Sintra.</p> <p>Tot de monetaire instrumenten van de ECB behoren volgens Draghi renteverlagingen en andere mogelijkheden zoals opkoopprogramma's. De ECB heeft volgens de Italiaanse centralebankpresident nog voldoende bewegingsruimte voor extra stimuleringsprogramma's. Volgens Draghi blijven de economische risico’s toenemen. Onder die risico’s schaart hij de spanningen in internationale handel, toenemend protectionisme en zwakte in opkomende landen. Daar hebben de export en industrie in de eurozone last van.</p><p>Als de economische vooruitzichten niet verbeteren, zijn er nieuwe stimuleringsmaatregelen nodig, stelde Draghi. „De leden van het ECB-bestuur gaan het de komende weken hebben over hoe we onze instrumenten kunnen aanpassen”, zei Draghi vanochtend.</p><p>Eerder deze maand kondigde de ECB bij de monetaire vergadering nog aan de rente langer onveranderd te zullen laten. De rente blijft zeker tot en met de eerste helft van volgend jaar op het huidige, zeer lage niveau. Dat is een halfjaar langer dan eerder gemeld. Draghi sloot toen ook de mogelijkheid van renteverlagingen niet uit.</p><p>Vandaag herhaalde en versterkte Draghi die boodschap nog eens. Zijn woorden misten hun uitwerking op financiële markten niet. De AEX draaide naar winst, de euro zakte 0,2%.</p>
