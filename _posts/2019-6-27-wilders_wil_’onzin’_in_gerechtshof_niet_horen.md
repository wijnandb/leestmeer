---
layout: post
title: "Wilders wil ’onzin’ in gerechtshof niet horen"
date: Thu, 27 Jun 2019 08:38:23 +0200
categories: 
- entertainment 
- opinie 
externe_link: "https://www.telegraaf.nl/nieuws/1595924793/wilders-wil-onzin-in-gerechtshof-niet-horen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4f699228-98db-11e9-9a01-02c309bc01c1.jpg"
---

<p class="intro">Na een hele dag beraad eerder deze week of het hoger beroep van het ’minder-Marokkanen’-proces tegen Geert Wilders kon worden voortgezet, was de feitenbespreking donderdag tijdens de tweede procesdag binnen enkele minuten afgerond. Zowel de PVV’er als zijn twee vaste advocaten waren niet aanwezig in de extra beveiligde rechtbank op Schiphol.</p> <p>Het gerechtshof liet donderdag verder de benadeelde partijen aan het woord. Zij vragen schadevergoedingen tussen „een symbolische euro” en ruim 31.000 euro. Wilders had via Twitter laten weten „die onzin” niet te willen aanhoren en aan het werk te gaan in de Tweede Kamer.</p><p>De tweet van Wilders zegt volgens de advocaat-generaal iets over wat de PVV’er van het proces en de procespartijen vindt. Ook de advocaat van een aantal van de benadeelde partijen noemde het bericht „weinig respectvol.” „Zo zouden we niet met elkaar om moeten gaan”, zei hij.</p><p>Tijdens de eerste procesdag van het hoger beroep hadden Wilders’ advocaten vergeefs om uitstel van het proces gevraagd om een aantal getuigen te horen. Ook wilden zij de uitkomst van een WOB-procedure van RTL Nieuws afwachten. Wilders wil daarmee aantonen dat voormalig Justitieminister Ivo Opstelten destijds druk op het Openbaar Ministerie heeft uitgeoefend om hem te vervolgen en dat het proces politiek gemotiveerd is.</p><p>Wilders staat momenteel in hoger beroep terecht. De rechtbank bevond de PVV-voorman eerder schuldig aan groepsbelediging en het aanzetten tot discriminatie van Marokkanen, maar legde hem geen straf op. De politicus wordt vervolgd omdat hij op 19 maart 2014 zijn aanhangers liet roepen dat ze „minder Marokkanen” wilden en dat hij dat zou gaan regelen.</p><p>De zaak tegen Wilders gaat dinsdag verder. Dan begint het Openbaar Ministerie aan het requisitoir. Daarvoor heeft het hof drie dagen uitgetrokken, het OM verwacht anderhalve dag nodig te hebben. Aan het einde volgt de strafeis. De advocaten van Wilders krijgen vanaf begin september de mogelijkheid om te reageren op de eis in hun pleidooi.</p>
