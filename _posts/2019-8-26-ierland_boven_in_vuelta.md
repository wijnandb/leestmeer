---
layout: post
title: "Ierland boven in Vuelta"
date: Mon, 26 Aug 2019 17:28:50 +0200
categories: 
- sport 
- wielrennen 
externe_link: "https://www.telegraaf.nl/sport/1639881033/ierland-boven-in-vuelta"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9700e43a-c82c-11e9-aa74-0217670beecd.jpg"
---

<p class="intro">Sam Bennett heeft de derde etappe in de Ronde van Spanje gewonnen. De 28-jarige Ier van Bora-hansgrohe, die onlangs al drie ritten won in de BinckBank Tour, was in Alicante oppermachtig in de massasprint. Nederlands kampioen Fabio Jakobsen kon niet meedoen om de winst.</p> <p>Nicolas Roche, landgenoot van Bennett, behield de rode leiderstrui. De Sloveense kopman Primoz Roglic van Jumbo-Visma pakte 1 bonificatieseconde bij de tussensprint en staat nu zesde in het klassement, op 35 tellen van de Ier.</p><p>De etappe langs de Spaanse oostkust ging over 188 kilometer, van Ibi naar Alicante. Drie avonturiers reden een groot gedeelte van de dag vooruit. De Spanjaard Angel Madrazo, drager van de wit-blauwe bergtrui, ging samen met zijn teamgenoot Diego Rubio van Burgos-BH en Hector Saez (Euskadi-Murias) al vroeg in de aanval. Madrazo pakte op beide klimmetjes van de dag de maximale 3 punten mee voor het bergklassement.</p><p>Op de tweede klim, de Puerto de Tibi, moesten sprinters als Jakobsen en Fernando Gaviria lossen. De Nederlander kon met hulp van zijn ploeggenoten van Deceuninck - Quick-Step al snel weer aansluiten bij het peloton, maar Gaviria (UAE Team Emirates) slaagde er ondanks een kilometerslange achtervolging niet meer in de aansluiting te vinden.</p><p>De rit eindigde zoals verwacht in een sprint, met Bennett als winnaar. De Ierse kampioen vierde zijn twaalfde overwinning van dit seizoen. Bennett boekte ook al ritzeges in Parijs-Nice (twee) en het Critérium du Dauphiné.</p><p>Jakobsen, die op sleeptouw werd genomen door zijn ervaren Argentijnse teamgenoot Maximiliano Richeze, raakte ingesloten en moest genoegen nemen met de zevende plaats. De Belg Edward Theuns werd op gepaste afstand van Bennett tweede, Luka Mezgec uit Slovenië kwam als derde over de streep.</p>
