---
layout: post
title: "Britse oppositie houdt Johnson in de greep, maar premier is nog niet verslagen"
date: Fri, 06 Sep 2019 13:07:51 +0200
category: nieuws
externe_link: "https://nos.nl/l/2300574"
feature_image: "https://nos.nl/data/image/2019/09/06/575367/1008x567.jpg"
---

<p>De Britse oppositie stemt pas in met nieuwe verkiezingen als zeker is dat er op 31 oktober geen no-deal-brexit komt. Daarom zullen Labour, de Liberaal-Democraten en de Schotse nationalisten maandag in het Lagerhuis opnieuw tegen verkiezingen op 15 oktober stemmen.</p>
<p>Premier Boris Johnson verloor woensdag al een stemming over deze kwestie, maar om de "laffe oppositie" onder druk te zetten, wil hij maandag opnieuw laten stemmen. Hij kan alleen verkiezingen uitschrijven met steun van een tweederde meerderheid in het Lagerhuis.</p>
<p>De partijleiders van de oppositie besloten echter in gezamenlijk overleg hem opnieuw te weerstaan, waardoor de kans zeer klein is geworden dat die verkiezingen er volgende maand komen.</p>
<h2>Brexitwet</h2>
<p>De oppositieleiders hebben afgesproken dat het huidige parlement tot 31 oktober moet aanblijven om erop toe te zien dat Johnson zich houdt aan de brexitwet die het Lagerhuis woensdag aannam.</p>
<p>Die wet draagt Johnson op de Europese Unie om uitstel van de brexit te vragen als er op 19 oktober nog geen akkoord met de EU is. De wet zal vandaag ook door het Hogerhuis worden goedgekeurd. Tegenstanders van de no-deal-brexit vreesden dat Conservatieven in het Hogerhuis de wet zouden saboteren door er eindeloos over te debatteren, maar de fractieleiders spraken gisteren af dat er vandaag gestemd zal worden.</p>
<h2>Hooggerechtshof</h2>
<p>Dinsdag zal Johnson het parlement voor vijf weken schorsen. Het Engelse hooggerechtshof (High Court of Justice) heeft bepaald dat hij daarmee niet onwettig handelt. Zakenvrouw en activist Gina Miller stelde voor de rechter dat de schorsing "misbruik van macht" is, maar het hof gaat daar niet in mee.</p>
<p>Het hof oordeelt dat het parlement volgens de regels vijf weken geschorst mag worden, tot de Troonrede, die op 14 oktober gehouden wordt.</p>
<p>Johnson wilde met de schorsing de patstelling rond de brexit doorbreken, maar met de brexitwet van afgelopen week zette de oppositie hem samen met de Conservatieve dissidenten klem. Johnson probeerde de impasse vervolgens te doorbreken met nieuwe verkiezingen, maar nog dezelfde dag sneuvelde ook dat.</p>
<h2>Motie van wantrouwen tegen zichzelf</h2>
<p>Correspondent Tim de Wit zegt dat het te vroeg is om te zeggen dat verkiezingen in oktober en de no-deal-brexit op 31 oktober definitief van de baan zijn. Johnson zint nu om de mogelijkheid om alsnog verkiezingen af te dwingen via een motie van wantrouwen tegen zichzelf.</p>
<p>"Dat zou uniek zijn. Zoiets is nog nooit vertoond, maar in de huidige situatie moet je niets voor onmogelijk houden", zegt De Wit.</p>
<p>De vraag is wel wat er gebeurt als het kabinet een motie van wantrouwen aanneemt en vervolgens voor vijf weken wordt geschorst. "Normaal krijgt de oppositie na een motie van wantrouwen veertien dagen de tijd om een nieuwe regering te vormen. Als dat niet lukt, volgen er nieuwe verkiezingen. Maar als het parlement is geschorst, kan het niet over een nieuwe regering stemmen."</p>
<h2>Corbyn</h2>
<p>Een mogelijkheid zou volgens De Wit kunnen zijn dat Johnson afziet van de schorsing. De Wit wijst erop dat het voor de oppositie heel moeilijk, zo niet onmogelijk zal zijn een nieuwe regering te vormen, zolang Labourleider Corbyn premier wil worden. "Hij ligt heel slecht bij de Liberaal-Democraten, de Schotten en zeker ook bij de Independents, de Conservatieven die deze week uit de Conservatieve fractie zijn gezet."</p>
<p>Corbyn blijft dus de beste hoop van Johnson. Zolang de oppositie zich niet weet te verenigen achter een premierskandidaat, is er voor Boris Johnson geen alternatief.</p>
<p>Bekijk hier de verschillende scenario's: </p>
