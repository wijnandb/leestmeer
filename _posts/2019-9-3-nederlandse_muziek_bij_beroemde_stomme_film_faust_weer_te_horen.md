---
layout: post
title: "Nederlandse muziek bij beroemde stomme film Faust weer te horen"
date: Tue, 03 Sep 2019 17:16:15 +0200
category: entertainment
externe_link: "https://www.telegraaf.nl/entertainment/1359856457/nederlandse-muziek-bij-beroemde-stomme-film-faust-weer-te-horen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c59d8258-ce5d-11e9-8534-02c309bc01c1.jpg"
---

<p class="intro">Het Nieuw Kollektief speelt de komende weken drie maal in Amsterdam de muziek die de Nederlandse componist Willem Breuker in de jaren negentig maakte voor de beroemde expressionistische film Faust van de Duitse regisseur Friedrich Murnau uit 1926. De compositie wordt tijdens de vertoning van de film uitgevoerd, tweemaal in de open lucht en op 30 september in Paradiso.</p> <p>De Nederlandse componist Breuker (1944-2010) kreeg eind jaren negentig van de Cité de la Musique in Parijs de opdracht om muziek te componeren bij de zojuist gerestaureerde film Faust van Murnau. In Parijs vond ook de première plaats. Breuker maakte geheel eigen muziek, waarin theatrale elementen, improvisatie en groot speelplezier samengaan.</p><p>De legende over het leven van de Duitse 16e-eeuwse geleerde en magiër Dr. Faustus inspireerde veel kunstenaars, onder wie Goethe. Regisseur F.W. Murnau en scenarist Hans Kyser maakten er hun versie van met de film Faust. Kort na de voltooiing van Faust, die felle kritiek én veel lof oogstte, vertrok Murnau naar Hollywood waar hij onder meer de met twee Oscars bekroonde film Sunrise (1927) maakte. In 1931 kwam hij om het leven bij een auto-ongeluk.</p><p>Met het muziekstuk Faust toerde het toenmalige Willem Breuker Kollektief langs vele internationale podia. De nog resterende leden besloten dit jaar opnieuw bij elkaar te komen om het stuk te laten klinken zoals het bedoeld is, grotendeels gespeeld door de mensen voor wie Breuker het schreef.</p>
