---
layout: post
title: "Ajax stelt 34ste landstitel veilig bij De Graafschap"
date: Wed, 15 May 2019 21:22:25 +0200
categories: 
- sport 
- voetbal 
externe_link: "https://nos.nl/l/2284815"
feature_image: "https://nos.nl/data/image/2019/05/15/550240/1008x567.jpg"
---

<p>Niemand twijfelde er nog aan, maar de 34ste landstitel, de eerste sinds 2014, is binnen voor Ajax. De ploeg van trainer Erik ten Hag won met 4-1 bij De Graafschap en zette de kroon op een memorabel seizoen.</p>
<p>Voor Dusan Tadic stond er in Doetinchem ook een persoonlijke prijs op het spel, een eventuele topscorerstitel als hij Luuk de Jong zou voorbijgaan. Bij zijn eerste kans schoot de Serviër wat halfslachtig.</p>
<h2>Schöne scoort weer in kampioensduel</h2>
<p>Een knal van Daley Blind had al meer richting en ging naar de bovenhoek, maar De Graafschap-keeper Nigel Bertrams maakte er een hoekschop van. Nadat Frenkie de Jong en Donny van de Beek hadden gemist, was het in de 37ste minuut raak.</p>
<p>Specialist Lasse Schöne schoot een vrije trap feilloos over de muur tegen zijn oude club. Het was niet de eerste goal in een kampioenswedstrijd voor de Deen. Op 27 april 2014 vond hij namens Ajax ook het net op bezoek bij Heracles.</p>
<p>Drie minuten later was het alweer gelijk. Via Nabil Bahoui kwam de bal bij Youssef El Jebli, die de fraaie aanval van de Superboeren beëindigde met zijn tiende treffer van het seizoen.</p>
<p>Toch ging Ajax met een voorsprong rusten, want Hakim Ziyech soleerde zich vrij en bood Nicolás Tagliafico de kans om van dichtbij binnen te tikken. Terwijl in het uitvak al papieren schalen in de lucht werden gehouden, begonnen De Graafschap en Ajax aan de tweede helft.</p>
<h2>Afscheid Frenkie de Jong</h2>
<p>De betere mogelijkheden bij het begin van de tweede bedrijf waren voor De Graafschap, via onder anderen Daryl van Mieghem. Aan de andere kant liet Van de Beek zijn tweede goede kans liggen.</p>
<p>Ajax speelde de kampioenswedstrijd in het nieuwe uittenue voor komend seizoen, het shirt dat Frenkie de Jong hierna in ieder geval niet meer zal dragen. De naar FC Barcelona vertrekkende middenvelder speelde zijn laatste wedstrijd voor Ajax.</p>
<h2>Tadic naast Luuk de Jong</h2>
<p>Een rush van De Jong leidde de derde goal van Ajax in. Azor Matusiwa kon hem alleen met een overtreding afstoppen en Ajax kreeg een strafschop. Tadic schoot de buitenkans overtuigend hoog in de hoek en naderde topscorer Luuk de Jong, die tegen Heracles nog niet had gescoord, tot één doelpunt.</p>
<p>Het was zijn 27ste goal van het seizoen en al zijn elfde benutte strafschop. Drie minuten voor tijd scoorde Tadic nog een keer en kwam hij naast de spits van PSV.</p>
<p>De Serviër was daar echter niet zo mee bezig. "We need to pak schaal", zei Tadic eerder. De 34ste landstitel voor Ajax werd een feit. Dat was belangrijk. Een kampioenschap met een diepere betekenis. De titel voor Abdelhak Nouri.</p>
