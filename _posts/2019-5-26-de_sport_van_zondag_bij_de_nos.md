---
layout: post
title: "De sport van zondag bij de NOS"
date: Sun, 26 May 2019 08:06:40 +0200
category: sport
externe_link: "https://nos.nl/l/2286332"
feature_image: "https://nos.nl/data/image/2019/05/26/552560/1008x567.jpg"
---

<p>Voor iedere sportliefhebber wat wils op deze zondag. Van autosport tot mountainbiken en van tennis tot atletiek.</p>
<p>In Parijs gaat het hoofdtoernooi van Roland Garros van start. Kiki Bertens geldt als kanshebber voor de eindzege bij de vrouwen. Ze komt nog niet in actie, maar verschijnt vandaag al wel voor onze camera.</p>
<p>Een reportage over de beste Nederlandse tennisster van dit moment is vanaf 19.00 uur te zien in de uitzending van Studio Sport op NPO 1.</p>
<h2>Haase op de baan</h2>
<p>Robin Haase, de enige Nederlandse troef bij de mannen, mag al wel aan de bak vandaag. Hij staat aan het einde van de middag tegenover de Duitser Philipp Kohlschreiber.</p>
<p>In onze uitzendingen ook veel aandacht voor het Nederlands elftal. De mannen van Oranje zijn in voorbereiding op de halve finales van de Nations League.</p>
<p>Aan het einde van de ochtend staan in Zeist de training en aansluitend een persmoment gepland. In beide uitzendingen van Studio Sport (vanaf 13.10 uur en om 19.00 uur) kijken we vooruit op het duel van 6 juni met Engeland.</p>
<h2>Hockey om de landstitel</h2>
<p>De hockeyers van Bloemendaal en Kampong vechten in een beslissend duel uit wie zich de kampioen van Nederland mag noemen. Titelhouder Kampong won zaterdag bij Bloemendaal en bracht zo de stand in de best-of-three-serie op 1-1. Gaat de titel weer mee naar Utrecht of lukt het Bloemendaal om voor het eerst sinds 2010 weer de beste van Nederland te worden?</p>
<p>Het duel begint om 16.00 uur in Bloemendaal en is te volgen in de uitzending van Studio Sport.</p>
<h2>Giro d'Italia</h2>
<p>De Giro d'Italia is toe aan de vijftiende etappe. Een 'mini-Lombardije' wordt de etappe van vandaag ook wel genoemd, verwijzend naar de najaarsklassieker de Ronde van Lombardije.</p>
<p>De rit naar Como over 232 kilometer begint al om 11.15 uur en is live te volgen in het blog op NOS.nl en in de NOS-app en vanaf 14.00 uur bij Langs de Lijn op NPO Radio 1. De samenvatting is te zien in de uitzending van Studio Sport, vanaf 19.00 uur op NPO 1.</p>
<h2>Van der Poel en Schippers</h2>
<p>Mountainbiken doen we ook, in het Tsjechische Nové Mesto, waar veelvraat Mathieu van der Poel de absolute topfavoriet is voor de zege. Vrijdag was hij al de beste in de shorttrackrace. In de middaguitzending van Studio Sport (vanaf 13.10 uur op NPO 1) aandacht voor de race.</p>
<p>En hoe is het eigenlijk met Dafne Schippers? De sprintster opende gisteravond haar outdoorseizoen in het Belgische Oordegem, waar ze zowel de 100 als de 200 meter liep. In de latere uitzending van Studio Sport (19.00 uur, NPO 1) kijken we met haar vooruit op het seizoen.</p>
<h2>GP van Monaco</h2>
<p>Op het stratencircuit van Monaco is het misschien wel de beurt aan Max Verstappen om de mooiste zege uit zijn carrière te boeken. De coureur van Red Bull reed de prestigieuze grand prix vier keer, en knalde drie keer tegen een muur. Vorig jaar werd hij negende, vandaag start hij van P3.</p>
<p>De race begint om 15.10 uur en is van begin tot eind te volgen in een liveblog op NOS.nl en in de app en via Langs de Lijn op NPO Radio 1. Jan Lammers schuift aan in Studio Sport om 19.00 uur om de race te analyseren.</p>
<p>Ook zijn we in Frankrijk voor de MXGP. Om 14.15 uur gaan de motocrossers van start in de eerste manche, nog altijd zonder wereldkampioen Jeffrey Herlings. De race is te zien via een livestream op NOS.nl en in de app. Ook de tweede manche, om 17.10 uur, is te volgen in een stream.</p>
<p>Eveneens vanuit Frankrijk: een interview met openwaterzwemster Sharon van Rouwendaal. De olympisch kampioene van 2016 zit in een lastige periode. Door een schouderkwetsuur zit ze niet lekker in haar vel, zo schreef ze onlangs op haar Instagram-pagina.</p>
<p>Hoe het haar vergaat is te zien om 19.00 uur op NPO 1.</p>
