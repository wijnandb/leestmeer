---
layout: post
title: "GeenPeil: voor PVV en SP dreigt een vertrek uit Europees Parlement"
date: Fri, 24 May 2019 02:05:32 +0200
category: politiek
externe_link: "https://nos.nl/l/2286052"
feature_image: "https://nos.nl/data/image/2019/05/24/552132/1008x567.jpg"
---

<p>Het is de vraag of de PVV en SP nog terugkeren in het Europees parlement, blijkt uit de verkiezingsvoorspelling van GeenPeil. Op basis van de officiële uitslag van 732 stembureaus schat GeenPeil beide partijen in op 0 zetels. In de exitpoll van Ipsos, in opdracht van de NOS, komen de PVV en de SP uit op 1 zetel. De PvdA komt met 6 zetels één zetel hoger uit dan de exitpoll, waarvoor een foutmarge geldt van 1 zetel.</p>
<p>Voor de rest tekent zich een vergelijkbaar beeld af met eerder op de avond. Europese nieuwkomer Forum voor Democratie behaalt naar verwachting 3 zetels, en wordt in dat geval samen met de PvdA de grootste groeier.</p>
<h2>Geoorloofde methode</h2>
<p>GeenPeil, dat uit de koker komt van GeenStijl, organiseerde zijn eigen uitslagenavond omdat het niet wilde wachten op de officiële voorlopige uitslag. Die staat gepland voor zondagavond laat omdat pas dan in alle Europese lidstaten is gestemd.</p>
<p>Bart Nijman van GeenStijl wil voorkomen dat de uitslag in de tussentijd alleen bekend is bij een klein groepje mensen, omdat zo wantrouwen kan ontstaan over wat met die kennis gebeurt. "Ik zeg nadrukkelijk niet dat ik denk dat er iets met die uitslag gebeurt. Maar je wil dat gevoel niet aanwakkeren, zeker ten aanzien van de Europese Unie - waar toch al wat spanning op staat qua geloofwaardigheid en betrouwbaarheid."</p>
<p>De voorspelling van GeenPeil is gebaseerd op de officiële uitslag van 732 van de 9340 stembureaus in Nederland. Stembureauvoorzitters lazen de uitslagen van hun bureau hardop voor. Vrijwilligers van GeenPeil waren daarbij aanwezig en seinden de uitslagen door. Opiniepeiler Maurice de Hond hielp bij het verzamelen, analyseren en wegen van de gegevens.</p>
<h2>Representatief</h2>
<p>De voorspelling geeft een betrouwbaar beeld van de zetelverdeling, zegt Nijman. "Maurice de Hond zegt dat als je vierhonderd tot vijfhonderd stembureaus telt, je al een heel serieuze uitslag kunt voorspellen." Vijf jaar geleden deed GeenPeil ook al een telling op de dag van de Europese Verkiezingen. Volgens Nijman zat de voorspelling er toen in totaal twee zetels naast en was het daarmee betrouwbaarder dan de exitpolls.</p>
<p>Maurice de Hond hielp bij het verwerken van de gegevens voor GeenPeil.</p>
<p>Hoewel Nederland dus nog geen resultaten bekend mag maken, is de methode van GeenPeil toegestaan, heeft Binnenlandse Zaken laten weten. Stembureaus zijn namelijk openbaar, de informatie die daar gedeeld wordt dus ook.</p>
<h2>Verschuivingen</h2>
<p>Omdat niet van alle stembureaus de uitslagen zijn verzameld, kunnen er nog verschuivingen plaatsvinden in de prognose van GeenPeil. Dat geldt overigens ook voor de exitpoll van Ipsos.</p>
<p>Vooral bij de kleine partijen gaat het erom spannen, denkt De Hond. De drempel voor een zetel ligt rond de 3,8 procent van de stemmen. PVV en SP zijn respectievelijk nog ongeveer 0,2 en 0,3 procentpunt verwijderd van een zetel. 50Plus en Partij voor de Dieren zitten met 3,9 procent van de stemmen net boven de zetelgrens, en kunnen hun zetel dus ook nog verliezen.</p>
<p>Mocht geen van die vier kleine partijen een zetel halen, dan winnen de VVD en FvD beide nog een restzetel, voorspelt De Hond. Mocht PVV toch een zetel halen, dan gaat dat ten koste van een restzetel van de PvdA.</p>
