---
layout: post
title: "Vettel: 'Zandvoort? Dat is toch net Monaco?'"
date: Thu, 09 May 2019 18:47:33 +0200
categories: 
- sport 
- autosport 
externe_link: "https://nos.nl/l/2283879"
feature_image: "https://nos.nl/data/image/2019/05/09/548822/1008x567.jpg"
---

<p>Een terugkeer van de Grand Prix van Nederland betekent waarschijnlijk de doodsteek voor de Formule 1-race in Spanje, die dit weekend op het programma staat. De Zandvoort-deal zou bijna rond zijn, terwijl Barcelona juist kampt met een aflopend contract. Logisch dus dat de Spaanse coureur Carlos Sainz donderdag op het Circuit de Catalunya vragen kreeg voorgeschoteld over zijn bedreigde thuisrace.</p>
<p>"Het zou een groot verlies zijn. Deze baan heeft zoveel Formule 1-historie. De stad Barcelona en het Circuit de Catalunya horen thuis op de F1-kalender", zei hij. De McLaren-coureur plaatste nog wel een kanttekening. "Het is nog niet definitief. Volgens mij zijn de onderhandelingen nog in volle gang. Iedereen doet er alles aan om Barcelona op de kalender te houden."</p>
<p>Sainz beseft dat het afscheid van tweevoudig wereldkampioen Fernando Alonso ook niet helpt. "Fernando heeft met zijn successen de Formule 1 in Spanje op de kaart gezet. Het is aan mij om dat stokje over te nemen. Ik doe er alles aan om zijn prestaties te evenaren, maar kan geen ijzer met handen breken. Ik heb sowieso weinig invloed op de overheid en de instanties die bepalen of de grand prix hier wel of niet blijft."</p>
<p>Sainz deed zijn uitspraken donderdag tijdens een persconferentie op het Circuit de Catalunya. Ook andere coureurs reageerden daar op de mogelijk aanstaande switch van Barcelona naar Zandvoort.</p>
<h2>Mooie herinneringen aan Zandvoort</h2>
<p>WK-leider Valtteri Bottas, die in zijn Formule 3-jaren twee keer de race in de duinen op zijn naam schreef, ziet het wel zitten. "Die F3-races in Zandvoort waren leuk. Het zijn mooie herinneringen en het is ook duidelijk dat Max Verstappen in Nederland de zaak heeft opgeschud. Er zullen veel fans op af komen. Ik denk dat we ons geen zorgen hoeven te maken over de publieke belangstelling, maar ik vind het wel zonde als we Barcelona laten schieten."</p>
<p>"Ik ben maar één keer in Zandvoort geweest, maar het lijkt me wel wat", vertelde Verstappens teamgenoot Pierre Gasly. "Het is een krap baantje, maar daardoor ook opwindend en uitdagend."</p>
<p>Williams-coureur George Russell sloot zich daarbij aan. "Zandvoort staat in mijn topvijf van favoriete circuits. Het circuit heeft veel karakter. Ik snap dat veiligheid cruciaal is, maar als het aan mij ligt, moeten ze niet te veel aan Zandvoort gaan sleutelen. En die grindbakken in de snelle bochten? Daar moeten ze echt vanaf blijven. "</p>
<h2>Vettel en Verstappen kritischer</h2>
<p>Viervoudig wereldkampioen Sebastian Vettel toonde zich kritischer over een Grand Prix in Nederland. De Ferrari-coureur voorziet een optocht in de duinen. "Hier in Barcelona kun je tenminste inhalen. Het publiek zal hier meer actie zien dan in Zandvoort. Dat is net Monaco, toch?"</p>
<p>Vettel zou Spanje ook missen. "Jammer als dit gebeurt. Maar ik denk dat we hier wel blijven komen om te testen, dus de Formule 1 gaat niet helemaal weg hier."</p>
<p>En last but not least kwam ook Max Verstappen aan het woord over een Nederlandse GP. De Red Bull-coureur zei niet echt opgewonden te worden van een Grand Prix van Nederland. "Ik heb eigenlijk al een paar jaar een thuisrace in Spa. Ik ben immers in België geboren. Natuurlijk is het mooi als Zandvoort erbij komt, maar het geeft me geen extra motivatie of zo. Ik doe in elke grand prix mijn best", verklaarde hij.</p>
<p>Net als Vettel voorspelt Verstappen een saaie race in de duinen. "Je moet anderhalve seconde per ronde sneller zijn en bovendien een hogere topsnelheid hebben om iemand in te halen. Zandvoort is niet de allerspannendste baan wat dat betreft: een soort stratencircuit met grindbakken."</p>
<p>De Monaco-vergelijking van Vettel was in Verstappens ogen nog niet zo gek. "Zandvoort is iets sneller, maar inhalen is er net zo moeilijk. Ach, we zien het wel. Ik moet gewoon zorgen dat ik als eerste mag starten. Dan hebben we verder nergens meer last van."</p>
