---
layout: post
title: "Google beperkt toegang Huawei tot Android-besturingssysteem"
date: Mon, 20 May 2019 01:29:56 +0200
category: nieuws
externe_link: "https://nos.nl/l/2285477"
feature_image: "https://nos.nl/data/image/2019/05/20/551274/1008x567.jpg"
---

<p>Google heeft de toegang van telefoonmaker Huawei tot het besturingssysteem Android beperkt. Volgens techsite The Verge is de Android-licentie ingetrokken.</p>
<p>Het ontwikkelingsteam van Android zegt dat op bestaande Huawei-telefoons diensten als de Play Store, Gmail en YouTube gewoon te gebruiken blijven. Toekomstige toestellen kunnen waarschijnlijk geen gebruik meer maken van deze diensten. Het is nog niet duidelijk wanneer dit gaat spelen.</p>
<p>Googles moederbedrijf Alphabet volgt de nieuwe, strengere regels van het Amerikaanse ministerie van Economische Zaken. Het bedrijf laat in een reactie weten dat bekeken wordt wat de nieuwe regels voor gevolgen hebben. De Chinese telefoonmaker zegt dat het "beveiligingsupdates en ondersteuning na verkoop aan bestaande klanten" blijft geven. Het gaat hierbij om telefoons en tablets die al zijn verkocht en die nog wereldwijd op voorraad zijn.</p>
<h2>Nieuwe regels</h2>
<p>Donderdag ondertekende president Trump een decreet waarmee het Amerikaanse bedrijven wordt verboden telecomapparatuur te gebruiken die is gemaakt door bedrijven die een nationaal veiligheidsrisico vormen.</p>
<p>De VS is bang dat de Chinese overheid netwerken en materiaal van Huawei gebruikt voor spionage. Het bedrijf spreekt dat in alle toonaarden tegen en is bereid om contractueel vast te leggen dat er niet wordt gespioneerd.</p>
