---
layout: post
title: "Van Bommel: ’Heel snel dingen verbeteren’"
date: Mon, 29 Jul 2019 19:35:32 +0200
category: sport
externe_link: "https://www.telegraaf.nl/sport/830628581/van-bommel-heel-snel-dingen-verbeteren"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b6849e8a-b249-11e9-ae8e-0218eaf05005.jpg"
---

<p class="intro">PSV-trainer Mark van Bommel verwacht dinsdag van zijn spelers een antwoord op het in zijn ogen magere optreden van zijn ploeg zaterdag tegen Ajax. De Eindhovenaren verloren de wedstrijd om de Johan Cruijff Schaal met 2-0. Van Bommel zei toen dat zijn spelers snel grote kerels moesten worden.</p> <p>„Natuurlijk kan dat in drie dagen”, aldus Van Bommel maandag, vooruitkijkend op de return tegen FC Basel in de tweede kwalificatieronde van de Champions League. „Het zijn dingen als balverlies op cruciale momenten. Dingen die we toen niet goed hebben gedaan en nu beter moeten. Dingen ook die je heel snel kunt verbeteren. Dat zullen we ook moeten doen, willen we in het hoofdtoernooi van de Champions League spelen.”</p><p>PSV verdedigt dinsdag een voorsprong van 3-2 uit de eerste wedstrijd. Van Bommel is niet bang dat het verlies tegen Ajax doorwerkt bij zijn spelers. „Het is nooit prettig om te verliezen, maar dit is een andere wedstrijd. Bovendien oogt het voor de buitenwacht misschien niet direct zo, maar als je de wedstrijd tegen Ajax analyseert zie je dat er kansen voor ons lagen.”</p><p>Van Bommel verwees maandag naar het verschil in leeftijd tussen de selectie van Basel en PSV, waar ongeveer vijf jaar tussen zit. „Het wil niet zeggen dat ouder ook altijd beter is, vorig jaar hebben we het met een jonge ploeg ook goed gedaan in de Champions League.”</p><p>Sam Lammers, die als invaller een doelpunt maakte in de thuiswedstrijd tegen Basel, is wegens een knieblessure niet inzetbaar bij PSV. Gastón Pereiro maakt wel weer deel uit van de spelersgroep. De Uruguayaanse aanvaller ontbrak nog in het eerste duel met de Zwitsers en ook tegen Ajax deed hij niet mee. Pereiro sloot vanwege zijn deelname aan de Copa América later aan bij de selectie van PSV en is in de ogen van Van Bommel nu pas klaar voor een plaats in de selectie.</p><p>In de thuiswedstrijd tegen Basel speelde PSV op het middenveld met de controleurs Érick Gutiérrez en Pablo Rosario en Steven Bergwijn kort daarvoor. Tegen Ajax spaarde Van Bommel zaterdag centrale verdediger Nick Viergever en aanvallers Donyell Malen en Hirving Lozano. Ook Gutiérrez bleef buiten het basiselftal. De Mexicaan verving halverwege Jorrit Hendrix, die dicht tegen een rode kaart aan zat.</p>
