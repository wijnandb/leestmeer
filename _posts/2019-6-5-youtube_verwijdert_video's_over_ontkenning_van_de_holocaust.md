---
layout: post
title: "YouTube verwijdert video's over ontkenning van de Holocaust"
date: Wed, 05 Jun 2019 21:57:32 +0200
category: nieuws
externe_link: "https://nos.nl/l/2287791"
feature_image: "https://nos.nl/data/image/2019/06/06/554910/1008x567.jpg"
---

<p>YouTube gaat video's verwijderen waarin de Holocaust wordt ontkend of de nazi-ideologie wordt verheerlijkt. Ook video's die andere "goed gedocumenteerde gewelddadige gebeurtenissen" ontkennen of suprematie van een bepaalde bevolkingsgroep claimen, worden door het videoplatform weggehaald.</p>
<p>Bovendien worden de accounts afgesloten van videomakers die in haatvideo's steeds net langs de randen van wat wordt getolereerd lopen, zonder de regels te overschrijden.</p>
<p>De aankondiging van YouTube is een grote ommekeer in het eerdere beleid, dat veel kritiek kreeg omdat het daardoor een platform zou zijn voor haat en intimidatie.</p>
<p>Een woordvoerder van een Amerikaanse organisatie die antisemitisme onderzoekt en meewerkte aan het nieuwe beleid noemt de wijzigingen "een belangrijke stap vooruit". "Maar", zo zei hij, "het heeft alleen zin als YouTube en andere technologiebedrijven blijven optreden tegen online haat en extremisme."</p>
<h2>Scherper</h2>
<p>Eerder dit jaar maakte Facebook al bekend dat het scherper gaat kijken naar extreem-rechtse uitingen. Alle teksten op Facebook en Instagram die aansluiten bij white supremacy, white nationalism en white separatism worden verbannen.</p>
