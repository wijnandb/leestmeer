---
layout: post
title: "Kabinet overweegt fregat naar Straat van Hormuz te sturen"
date: Mon, 08 Jul 2019 16:01:12 +0200
category: nieuws
externe_link: "https://nos.nl/l/2292606"
feature_image: "https://nos.nl/data/image/2019/07/08/562057/1008x567.jpg"
---

<p>Het kabinet overweegt een fregat naar de onrustige Straat van Hormuz bij Iran te sturen, als bijdrage aan een internationale zeemacht die daar de vrije doorvaart moet garanderen. Aanleiding is een verzoek van de Amerikaanse minister van Defensie Esper, twee weken geleden gedaan op een vergadering van de NAVO-ministers van Defensie.</p>
<p>Het kabinet is van plan half augustus een beslissing te nemen over het sturen van een fregat. In de tussentijd moeten de top van de Koninklijke Marine en de Commandant der Strijdkrachten de risico's op een rij zetten, zodat het kabinet een afgewogen besluit kan nemen.</p>
<h2>Beveiliging van koopvaardijschepen</h2>
<p>Minister Bijleveld van Defensie meldde vrijdag aan de Tweede Kamer dat minister Esper "een algemeen verzoek aan bondgenoten" had gedaan een bijdrage te leveren aan "het garanderen van het recht op vrije doorvaart en maritieme veiligheid in die regio".</p>
<p>Hoe het kabinet dit wil gaan doen, liet Bijleveld in het midden, maar Haagse bronnen bevestigen vandaag dat het kabinet het sturen van een fregat op het oog heeft, om koopvaardijschepen te beveiligen. De Koninklijke Marine beschikt over zes fregatten; dat zijn de grootste gevechtsschepen van de Nederlandse krijgsmacht.</p>
<p>Het kabinet wil ervoor waken dat het betrokken raakt bij het slepende conflict tussen Iran en de Verenigde Staten. Tegelijk hoopt het volgens bronnen dat het met de bijdrage aan een maritieme missie in de Straat van Hormuz makkelijker wordt om een ander Amerikaans verzoek af te wijzen, namelijk om troepen naar Syrië te sturen. De VS heeft daar onlangs om gevraagd, om de eigen troepenmacht uit Syrië te kunnen weghalen.</p>
<h2>Opgelopen spanning</h2>
<p>Het is de afgelopen tijd buitengewoon onrustig in en rond de Straat van Hormuz. Begin vorige maand werden er aanslagen gepleegd op vier olietankers. Volgens de VS is Iran het brein achter de aanslagen, maar Teheran ontkent elke betrokkenheid en zegt dat Saudi-Arabië erachter zit.</p>
<p>Kort na de aanslagen schoot de Iraanse krijgsmacht een Amerikaanse drone uit de lucht. De Amerikaanse president Trump wilde in reactie hierop Iraanse raket- en radarinstallaties laten bombarderen, maar zag hiervan af, naar eigen zeggen omdat er tientallen slachtoffers bij zouden vallen. Naar aanleiding van het incident met de drone vliegen de KLM en veel andere commerciële luchtvaartmaatschappen niet meer in de omgeving van de Straat van Hormuz.</p>
