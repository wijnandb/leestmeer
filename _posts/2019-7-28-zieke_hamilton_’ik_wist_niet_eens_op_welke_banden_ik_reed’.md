---
layout: post
title: "Zieke Hamilton: ’Ik wist niet eens op welke banden ik reed’"
date: Sun, 28 Jul 2019 20:22:14 +0200
categories: 
- sport 
- autosport 
externe_link: "https://www.telegraaf.nl/sport/719658555/zieke-hamilton-ik-wist-niet-eens-op-welke-banden-ik-reed"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2a193e96-b1d7-11e9-b08d-0218eaf05005.jpg"
---

<p class="intro">Lewis Hamilton beleefde een pijnlijke afgang tijdens de Grand Prix van Duitsland. De Britse Formule 1-coureur van Mercedes lag tot halverwege de race aan de leiding, maar daarna volgde een opeenstapeling van fouten waardoor hij als elfde over de finish kwam.</p> <p>Het was de eerste race dit jaar dat hij geen punten voor het kampioenschap behaalde. „Ik kan me niet herinneren dat ik zo slecht heb gereden”, mopperde hij bij de BBC.</p><p>Belabberd</p><p>Hamilton was ziekjes in Duitsland; hij had een zere keel. Er was heel even sprake dat reserverijder Esteban Ocon hem zou vervangen op Hockenheim, maar hij besloot toch de kwalificaties te rijden en veroverde prompt poleposition. Maar zondag in de race voelde hij zich belabberd. „Gezondheid gaat boven alles, daar ben ik wel weer achter gekomen. Het is vreselijk om ziek te zijn; ik voelde me verschrikkelijk slecht.”</p><p>Waterballet</p><p>Het ging mis na de eerste pitstop. „Tot dan toe ging het prima, maar daarna was het een waterballet op het circuit. Ik wist niet eens op welke banden ik reed”, aldus Hamilton, die crashte en zijn voorvleugel kapot reed. Het duurde veel te lang voordat zijn auto weer hersteld was. „Alles zat tegen en dat ging maar door. Ik ben geloof ik zo’n beetje als laatste geëindigd en dat is heel pijnlijk.”</p><p>De regen op Hockenheim was zondag wel de vriend van Sebastian Vettel. De Duitser reed zijn Ferrari vrijwel foutloos over het spekgladde circuit en wist in de race als tweede te eindigen achter de superieure Max Verstappen. Vettel kon zijn geluk niet op, want hij was de race vanaf de laatste plaats vertrokken. „Het was een lange race; er leek geen einde aan te komen. Ik weet nauwelijks nog wat er allemaal is gebeurd”, zei de Duitser na de race, waarin tal van crashes voor onderbrekingen zorgden en het aantal bandenwissels niet te tellen was.</p><p>De Duitser kon een opsteker goed gebruiken, want zijn seizoen verliep tot dusver tegenvallend. Ferrari leek voor aanvang van het seizoen de snelste auto te hebben, maar al snel werd duidelijk dat Mercedes veel beter was. Vettel won nog geen race en staat slechts vierde in de WK-stand. In zijn thuisrace zat het tegen in de kwalificatie op zaterdag. De viervoudig wereldkampioen viel uit met motorproblemen in de eerste sessie, waardoor hij als 20e moest beginnen aan de race. „Het was lastig rijden in de regen, maar ik kon steeds op het juiste moment inhalen en uit de problemen blijven.”</p>
