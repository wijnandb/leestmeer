---
layout: post
title: "Weer klap voor Bertens"
date: Fri, 13 Sep 2019 07:40:20 +0200
categories: 
- sport 
- tennis 
externe_link: "https://www.telegraaf.nl/sport/1477745738/weer-klap-voor-bertens"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f94d1932-d5e8-11e9-a3f1-0217670beecd.jpg"
aantal: 281
unieke: 183
bron: "De Telegraaf"
---

<p class="intro">Kiki Bertens heeft weer een teleurstelling moeten incasseren. De 27-jarige Westlandse verloor in de tweede ronde van het WTA-toernooi in Zhengzhou van de Australische Ajla Tomljanovic: 4-6, 6-7 (1).</p> <p>Tomljanovic had in de eerste ronde ook al Lesley Pattinama-Kerkhove verslagen. Bertens, de nummer 8 van de wereld en als derde geplaatst op het Chinese hardcourttoernooi, begon met een bye.</p><p>De Nederlandse verspeelde in de tweede set een voorsprong van 4-1. Het eerste punt in de tiebreak was voor Bertens, maar daarna gingen alle punten naar de in Kroatië geboren Tomljanovic. Bertens sloeg in de tiebreak twee dubbele fouten, de laatste op matchpoint. Vorig jaar won ze in de finale van het toernooi in Seoul nog van Tomljanovic en dat deed ze in 2017 ook op Roland Garros.</p><p>De beste Nederlandse tennisster is naar China gereisd zonder haar coach Raemon Sluiter. De twee besloten na de US Open, waar de tennisster in de derde ronde bleef steken, een pauze te nemen.</p><p>„Raemon wil de diepte in. Maar dat kost mij nu te veel energie”, verklaarde Bertens. „Ik wil de komende tijd vrijuit tennissen en alles op alles zetten om de WTA Finals te halen.” Volgens haar is er geen sprake van een definitieve breuk. „We zitten constant op elkaars lip, dan heb je soms irritaties. Dus nemen we een adempauze, meer niet.”</p><p>Bertens wordt tijdens de serie toernooien in Azië begeleid door Elise Tamaëla, die als fysiotherapeute en assistent-coach al onderdeel was van haar staf. Ze speelt de komende weken ook in Osaka, Wuhan en Peking. Vorig jaar verzamelde Bertens in Azië genoeg punten om te mogen meedoen aan de WTA Finals in Singapore, al was het wel als vervangster van de geblesseerde Simona Halep.</p>
