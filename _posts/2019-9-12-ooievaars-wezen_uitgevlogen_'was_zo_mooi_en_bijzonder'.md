---
layout: post
title: "Ooievaars-wezen uitgevlogen: 'Was zo mooi en bijzonder'"
date: Thu, 12 Sep 2019 20:10:49 +0200
category: nieuws
externe_link: "https://nos.nl/l/2301448"
feature_image: "https://nos.nl/data/image/2019/09/12/576810/1008x567.jpg"
aantal: 282
unieke: 182
bron: "NOS"
---

<p>Drie jonge ooievaars die met een broedmachine uitkwamen nadat hun vader was doodgeschoten, zijn uitgevlogen. De moeder kon niet alleen voor de eieren zorgen en daarom werden ze uit het nest gehaald.</p>
<p>De vader van de dieren werd in mei in De Lutte beschoten vanuit een auto. De eieren werden daarna door Vogelwerkgroep Losser met een hoogwerker uit het nest gehaald. De reddingsoperatie van de jonge ooievaars werd landelijk nieuws.</p>
<p>De eieren in het nest laten, was geen optie. "Als we de eieren laten liggen, blijft het vrouwtje wachten tot ze wordt afgelost", zei een woordvoerder van de Vogelwerkgroep eerder. Het vrouwtje zou dan kunnen verhongeren, want de eieren kunnen maar maximaal tien tot twintig minuten zonder bescherming. Het vrouwtje gaat vermoedelijk volgend jaar met een ander mannetje een nest bouwen.</p>
<h2>Met de hand grootgebracht</h2>
<p>In een ooievaarsopvang in Herwijnen zijn de eieren uitgebroed. Piet van Andel verzorgde de dieren tot ze uitvlogen, meldt Omroep Gelderland.</p>
<p>Kijk hier naar de versnelde weergave van de geboorte van de eerste ooievaar</p>
<p>Ongeveer twee weken geleden zijn de weesooievaars vertrokken. "Er kwam een groep van wel vijftig ooievaars aan cirkelen." Zo'n twintig jonge ooievaars uit Herwijnen sloten bij de groep aan. Daar zaten ook de drie weesvogels bij. "Ik wilde een foto maken, maar dat lukte niet door de spanning. Het was zo mooi en bijzonder."</p>
<p>Zo'n 35 oudere ooievaars zijn nog in Herwijnen. Ook zij kunnen ieder moment vertrekken, verwacht de gepassioneerde vogelliefhebber. "Je ziet ze nu vaak in grote groepen lopen in weilanden. Ze zijn op zoek naar voedsel om op kracht te komen voor de reis naar het zuiden."</p>
<p>Voor zover bekend is er niemand aangehouden voor het neerschieten van het ooievaarsmannetje.</p>
