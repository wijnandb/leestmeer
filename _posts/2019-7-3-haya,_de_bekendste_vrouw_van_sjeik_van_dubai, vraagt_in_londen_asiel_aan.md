---
layout: post
title: "Haya, de bekendste vrouw van sjeik van Dubai, vraagt in Londen asiel aan"
date: Wed, 03 Jul 2019 18:43:50 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/QGtZGkHdypY/2291837"
feature_image: "https://nos.nl/data/image/2019/07/03/560916/1008x567.jpg"
---

<p>Hij is miljardair, heerser van Dubai en schrijft liefdesgedichten. Toch is zowel zijn dochter als zijn vrouw hem liever kwijt dan rijk.</p>
<p>Prinses Haya, de bekendste vrouw van sjeik Mohammed bin Rashid al-Maktoum, is gevlucht naar het Verenigd Koninkrijk waar zij asiel heeft aangevraagd. Ze wil scheiden van haar man.</p>
<p>Volgens The Guardian zetten de Verenigde Arabische Emiraten de regering in Londen onder druk om haar terug te sturen naar Dubai. Maar de prinses zou vrezen voor haar veiligheid en het welzijn van haar twee kinderen van zeven en elf jaar, die zij meegenomen heeft naar Engeland.</p>
<p>De zaak dreigt een diplomatieke rel te worden tussen Groot-Brittannië en de Emiraten, en werpt vragen op over wat er zich afspeelt in de privésfeer van de koninklijke familie. Daarnaast wordt de achtergestelde positie van vrouwen in de Golfstaat pijnlijk duidelijk door de kwestie.</p>
<p>Het asielverzoek van prinses Haya houdt mogelijk verband met de eerdere vluchtpoging van prinses Latifa, een van de 23 kinderen die sjeik al-Maktoum heeft van zijn zes vrouwen. Latifa probeerde vorig jaar uit Dubai te ontsnappen. Zij beschuldigde haar vader van mishandeling en liet zelfs een YouTube-video achter in de vrees dat haar iets zou overkomen.</p>
<p>In de video legde ze uit waarom zij wilde vluchten. Haar vader zou haar drie jaar lang hebben opgesloten en verboden om auto te rijden of te reizen. Na eerdere vluchtpogingen zou zij zijn gemarteld, opgesloten in een isolatiecel, met de dood bedreigd en gedrogeerd. Latifa zei in de video te vrezen dat ze opnieuw gemarteld zou worden als zij weer in handen van haar vader zou vallen.</p>
<p>Kort daarop hebben gewapende commando's uit de Emiraten haar voor de kust van India opgepakt en onder dwang teruggebracht naar Dubai. Sindsdien verblijft de 33-jarige Latifa daar en voor zover bekend kan niemand haar bereiken.</p>
<p>Het regime is herhaaldelijk verzocht om opheldering te geven door de VN, Amnesty en Human Rights Watch, maar die opheldering is tot nu toe uitgebleven. De mensenrechtenorganisaties gaan ervan uit dat Latifa van haar vrijheid is beroofd en nog steeds tegen haar wil wordt vastgehouden.</p>
<h2>Cynische pr-stunt</h2>
<p>Aanvankelijk leek prinses Haya de buitenwereld ervan te willen overtuigen dat Latifa in goede handen was. Zij verklaarde dat de actie om de dochter van haar man terug te halen naar Dubai bedoeld was om haar te beschermen tegen uitbuiting door kwaadwilligen.</p>
<p>In december nodigde Haya haar vriendin en de oud-president van Ierland, Mary Robinson, uit om een bezoek aan de familie te brengen. Kort daarop brachten de Emiraten foto's naar buiten waarop Robinson zittend naast Latifa te zien was. Critici noemden het een cynische pr-stunt.</p>
<p>Dat prinses Haya nu zelf ook gevlucht is, heeft volgens de BBC te maken met informatie over de vlucht van Latifa, die Haya recentelijk ter ore is gekomen. Volgens advocaat Radha Stirling van de mensenrechtenorganisatie Detained in Dubai is het asielverzoek van prinses Haya een kwestie van leven en dood.</p>
<p>"Voor haar, net als voor Latifa, is asiel de enige veilige manier om te ontsnappen uit het paleis", zegt Stirling. Volgens de advocaat hebben vrouwelijke leden van het koningshuis in de Emiraten nog minder rechten dan andere vrouwen in het door mannen gedomineerde Dubai.</p>
<p>"Als zij werd mishandeld, kon ze niet naar de politie. Wilde ze scheiden, dan kon ze niet naar de rechter." Volgens Stirling roept Haya's vlucht ernstige vragen op, omdat "een vrije, volwassen vrouw, de zus van de Jordaanse koning, zich niet veilig voelt."</p>
<p>Ondertussen laat sjeik al-Maktoum ook van zich horen. Niet via zijn advocaat, maar in gedichten die hij op zijn website publiceert. In een van de strofen klaagt hij: "O liefje! Je biedt me geen erkenning/ook al hang ik aan je lippen/deze marteling waaraan je mij onderwerpt is een zonde/heb medelijden met mijn zinkende ziel."</p>
<p>Een echtscheiding zal ingewikkeld worden, want het echtpaar heeft twee kleine kinderen en vele miljarden euro's. De islamitische wet, die in de Emiraten geldt, schrijft voor dat mannen makkelijk van hun vrouw kunnen scheiden, terwijl vrouwen naar de rechter moeten stappen en aan veel juridische voorwaarden moeten voldoen om een huwelijk te kunnen laten ontbinden. Daarna krijgen ze vaak wel voogdij over de kinderen, maar na een bepaalde leeftijd gaat alle zeggenschap juist naar de vader.</p>
<p>De zaak kan ook leiden tot diplomatieke spanningen, want zowel het Verenigd Koninkrijk als Jordanië onderhoudt warme banden met de Verenigde Arabische Emiraten. Omdat Haya prominent lid is van de heersende Hasjemitische stam uit Jordanië, zou elke actie tegen haar de relaties tussen de Emiraten en Jordanië kunnen beschadigen.</p><img src="http://feeds.feedburner.com/~r/nosnieuwskoningshuis/~4/QGtZGkHdypY" height="1" width="1" alt=""/>
