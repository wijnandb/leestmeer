---
layout: post
title: "Baudet: ik ga nu niet reageren op wegsturen FvD-senator Otten"
date: Thu, 25 Jul 2019 17:53:12 +0200
category: politiek
externe_link: "https://nos.nl/l/2295080"
feature_image: "https://nos.nl/data/image/2019/07/25/566087/1008x567.jpg"
---

<p>Partijleider Thierry Baudet wil geen inhoudelijke reactie geven op de aangifte van smaad tegen het partijbestuur door Henk Otten, mede-oprichter van Forum voor Democratie (FvD). Ook wil hij niet zeggen of hij vindt dat Otten zijn zetel in de Eerste Kamer moet opgeven, nu het partijbestuur hem uit de partij wil zetten. "Het is niet aan ons om een nadere verklaring te geven", zegt Baudet tegen de NOS.</p>
<p>Baudet heeft vanmiddag met Forum-Kamerlid Theo Hiddema gesproken op diens advocatenkantoor in de Amsterdamse binnenstad. Het gesprek ging over het nieuwe conflict tussen het partijbestuur en Otten. In april moest de penningmeester en voormalige rechterhand van Baudet uit het partijbestuur vanwege "een greep uit de kas".</p>
<p>Gisteravond zette de partij een verklaring op de website dat "een procedure" in gang was gezet om het partijlidmaatschap van de voormalige penningmeester op te zeggen. De partij zegt dat uit onderzoek is gebleken dat Otten een "ongeoorloofde betaling" heeft gedaan aan een relatie. Forum voor Democratie heeft bij het ministerie van Binnenlandse Zaken ook melding gemaakt van een vermoedelijke poging tot fraude met overheidssubsidie voor politieke partijen.</p>
<p>Otten reageerde woedend en besloot vandaag om aangifte te doen van smaad. "Nu is het klaar. Dit is beneden alle peil", zegt hij. Baudet verwijst naar de verklaring op de website. "Ik ga hierop niet reageren." Otten zit voor Forum voor Democratie in de Eerste Kamer en is vastbesloten om zijn zetel te behouden. Als Otten als eenmansfractie doorgaat, is FvD met de VVD niet meer de grootste partij in de Eerste Kamer.</p>
<p>Tweede Kamerlid Hiddema wil na afloop van het volgens Baudet "rustig" verlopen gesprek geen interview geven. Hij houdt het op een kort statement, waaruit zijn teleurstelling over het nieuwe conflict blijkt. "Dit is kut. We zijn met Henk begonnen als een band of brothers. Ik laat me niet uit over de verdenkingen. Laat Henk zich daar nu eerst zelf over uitspreken."</p>
<h2>Verweren</h2>
<p>Otten is formeel nog niet uit de partij gezet, maar de procedure is in gang gezet. Procedureel heeft Otten een paar dagen de tijd zich te verweren tegen het voorgenomen royement, zegt de partijvoorlichter. Daarna, mogelijk na maandag, zal het partijbestuur wel met een inhoudelijke reactie komen.</p>
<h2>'Betaling aan minnares'</h2>
<p>De partij heeft vanavond alsnog een toelichting gepubliceerd op zijn website op het voornemen Otten te royeren. Ook is het interne onderzoeksrapport naar buiten gebracht, nadat het eerder op de dag was gelekt naar website GeenStijl.</p>
<p>In de toelichting schrijft Forum voor Democratie dat "voor duizenden euro's aan contante verkopen (boeken, merchandise)" niet zijn terug te vinden in de boeken en dat Otten daar geen verklaring voor had. Ook zou er 10.000 euro zijn betaald aan zijn minnares, "volgens de minnares en Otten een 'vergissing'", schrijft de partij.</p>
<p>Het feit dat Otten niet van plan is om zijn zetel in de Eerste Kamer op te geven is voor de partij "niet acceptabel".</p>
