---
layout: post
title: "Zverev met toernooiwinst Genève op zak naar Roland Garros"
date: Sat, 25 May 2019 21:44:33 +0200
category: sport
externe_link: "https://nos.nl/l/2286301"
feature_image: "https://nos.nl/data/image/2019/05/25/552509/1008x567.jpg"
---

<p>Alexander Zverev heeft het toernooi van Genève op zijn naam geschreven. De 22-jarige Duitser won in de finale op het Zwitserse gravel met 6-3, 3-6, 7-6 (8) van de Chileen Nicolás Jarry, de nummer 75 op de wereldranglijst. </p>
<p>De winst is voor Zverev een behoorlijke opsteker richting Roland Garros, omdat de Duitser tot nog toe een dramatisch gravelseizoen beleefde. Waar hij vorig jaar nog won in Madrid, finalist was in Rome en in Parijs tot de kwartfinales reikte, wist hij dit jaar nog weinig indruk te maken.</p>
<p>Dat had ook te maken met problemen op het persoonlijk vlak. Hij zag zijn relatie stranden, zijn vader belandde in het ziekenhuis en Zverev had ook nog eens een slepend conflict met zijn voormalige zaakwaarnemer. </p>
<h2>Regen spelbreker</h2>
<p>In Genève zat het de Duitser eindelijk weer eens mee, al zag het daar niet altijd naar uit. Na een sterk begin van Zverev zorgde de regen voor lang oponthoud; de partij nam maar liefst vijfenhalf uur in beslag.</p>
<p>Zverev hielp in de beslissende tiebreak drie matchpoints om zeep en Jarry verprutste er twee, voor Zverev uiteindelijk toch toesloeg en zijn elfde titel uit zijn carrière greep. </p>
<p> In Parijs gaat Zverev op jacht naar zijn eerste plaats bij de laatste vier op een grandslamtoernooi. Vorig jaar drong de drievoudig winnaar van een masterstoernooi door tot de kwartfinales; zijn beste resultaat tot nog toe op een grandslam.</p>
