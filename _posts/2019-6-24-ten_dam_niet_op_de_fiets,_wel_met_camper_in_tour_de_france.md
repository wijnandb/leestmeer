---
layout: post
title: "Ten Dam niet op de fiets, wel met camper in Tour de France"
date: Mon, 24 Jun 2019 11:05:14 +0200
categories: 
- sport 
- wielrennen 
externe_link: "https://nos.nl/l/2290431"
feature_image: "https://nos.nl/data/image/2019/06/24/558861/1008x567.jpg"
---

<p>Voor het eerst in negen jaar zal Laurens ten Dam niet als renner te bewonderen zijn in de Tour de France. De 38-jarige klimmer is reserve bij zijn ploeg CCC, zo maakte Ten Dam bekend in zijn podcast 'Live Slow, Ride Fast'.</p>
<p>"Ik ga de Tour normaal niet rijden", aldus Ten Dam. "Ik ben eerste reserve; als er een klimmer uitvalt, dan rijd ik wel."</p>
<p>Tussen 2008 en 2018 stond Ten Dam tien keer aan de start van de grootste etappekoers ter wereld. Alleen in 2010 moest Ten Dam de Tour aan zich voorbij laten gaan na een zware val in de Ronde van Zwitserland, waarbij hij twee ruggenwervels en een pols brak.</p>
<p>Zijn hoogtepunt in de Tour beleefde hij in 2014, toen hij als negende eindigde in het eindklassement.</p>
<h2>Vuelta</h2>
<p>Vorig jaar was Ten Dam ook eerste reserve bij Sunweb, dat toen in het teken stond van de klassementsambities van Tom Dumoulin. Door een valpartij van Wilco Kelderman bij het NK kwam Ten Dam toch aan de start. </p>
<p>Zijn nieuwe ploeg, het Poolse CCC, beschikt niet over een uitgesproken klassementsrenner. Ten Dam begon dan ook in een vrije rol aan de Giro d'Italia, maar verliet die ronde al in de eerste week na een valpartij. Daarbij raakte hij geblesseerd aan zijn ribben.</p>
<p>De Noord-Hollander zal zich nu richten op deelname aan de Ronde van Spanje. Voor die tijd rijdt hij nog wel het Nederlands kampioenschap in Ede, Halle-Ingooigem, de Ronde van Oostenrijk en de Clásica San Sebastián.</p>
<h2>Wél in De Avondetappe</h2>
<p>In het peloton zal Ten Dam vermoedelijk niet te zien zijn, maar dat wil niet zeggen dat hij tijdens de Tour niet een paar Alpentoppen zal ronden.</p>
<p>"Ik heb een vrij licht programma in aanloop naar die Vuelta", licht Ten Dam toe. "In de laatste week van de Tour zit ik twee dagen (24 en 26 juli, red.) bij De Avondetappe en dus ga ik met mijn camper naar Gap. Roadtripping. Ik trek er ruim een week voor uit, zodat ik toch nog een beetje bergop kan rijden in voorbereiding op de Vuelta."</p>
<p>Op donderdag 17 mei, een dag na het uitvallen van Tom Dumoulin, verliet ook Laurens ten Dam de Giro d'Italia. Verslaggever Han Kock peilde hem over zijn ambities in de rest van het seizoen.</p>
<p>"Natuurlijk wil ik graag naar de Tour. Maar het is niet zo dat ze mijn naam als eerste opschrijven. En anders ga ik knallen in de Vuelta, dat is ook een mooie ronde. </p>
