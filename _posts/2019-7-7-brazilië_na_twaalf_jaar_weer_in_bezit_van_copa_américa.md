---
layout: post
title: "Brazilië na twaalf jaar weer in bezit van Copa América"
date: Mon, 08 Jul 2019 00:02:25 +0200
category: sport
externe_link: "https://nos.nl/l/2292525"
feature_image: "https://nos.nl/data/image/2019/07/08/561941/1008x567.jpg"
---

<p>Brazilië heeft in Rio de Janeiro voor de negende keer en voor het eerst sinds 2007 de Copa América gewonnen. Het gastland, dat in de tweede helft door een rode kaart voor Gabriel Jesus met tien man speelde, hield Peru van zich af: 3-1.</p>
<p>Grêmio-aanvaller Everton bracht het Maracanã-stadion al na vijftien minuten in extase, toen hij geheel vrijstaand kon scoren na een fraaie voorzet van Gabriel Jesus.</p>
<p>Brazilië, met Ajacied David Neres op de bank, controleerde vervolgens het duel, maar kreeg vlak voor rust de verrassende Peruaanse gelijkmaker te verwerken. Paolo Guerrero schoot na een handsbal van Thiago Silva raak vanaf de penaltystip</p>
<p>De Brazilianen gingen echter alsnog met een voorsprong de rust in. Gabriel Jesus maakte in de derde minuut van de blessuretijd 2-1 na matig verdedigen van Peru, dat met Feyenoorder Renato Tapia in de basis speelde en zonder de geblesseerde oud-PSV'er Jefferson Farfán,</p>
<p>In de tweede helft bepaalde Brazilië het tempo, maar veranderde plotsklaps het evenwicht van de wedstrijd door de tweede gele kaart (dus rood) voor Gabriel Jesus.</p>
<p>Peru geloofde weer in zijn kansen, streed voor elke meter en oogde gevaarlijk.</p>
<p>De ploeg moest die vechtlust echter bekopen met een strafschop voor Brazilië, omdat Carlos Zambrano een lompe schouderduw aan Everton had uitgedeeld. Invaller Richarlison luidde vervolgens vanaf elf meter het Braziliaanse feest in.</p>
