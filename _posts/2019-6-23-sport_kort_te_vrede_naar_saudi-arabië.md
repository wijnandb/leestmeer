---
layout: post
title: "Sport Kort: Te Vrede naar Saudi-Arabië"
date: Sun, 23 Jun 2019 22:48:00 +0200
category: sport
externe_link: "https://www.telegraaf.nl/sport/1910440702/sport-kort-te-vrede-naar-saudi-arabie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a5eb257c-9600-11e9-a01c-02d2fb1aa1d7.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>23.48 uur: Real Mallorca is teruggekeerd op het hoogste voetbalniveau in Spanje. De ploeg van het vakantie-eiland won in de return van de play-offs om promotie met 3-0 van Deportivo La Coruña. Dat was na de nederlaag van 2-0 in de uitwedstrijd voldoende voor een stapje hogerop.
22.41 uur: Mitchell te Vrede vervolgt zijn loopbaan in Saudi-Arabië. De 27-jarige spits heeft een contract getekend bij Al-Fateh, dat afgelopen seizoen als negende eindigde. Te Vrede degradeerde in het afgelopen seizoen met NAC Breda naar de eerste divisie. Hij had een aflopend contract.</p><p>21.12 uur: De Amerikaanse 3x3-basketballers hebben zich op het WK in Amsterdam verzekerd van de wereldtitel. Ze wonnen in de finale op het Museumplein met 18-14 van Letland. De Amerikanen namen de wereldtitel over van Servië, dat de laatste drie toernooien had gewonnen. Servië werd eerder op de dag met 22-19 uitgeschakeld door Letland en verloor in de strijd om de derde plek ook van Polen.</p><p>20.44 uur: Peter Müllenberg en Enrico Lacruz hebben de volgende ronde bereikt bij de EK boksen, die tijdens de Europese Spelen in Minsk wordt afgewerkt. Max van der Pas werd uitgeschakeld.</p><p>20.08 uur: Het is tennisster Demi Schuurs (25) op het grastoernooi van Birmingham niet gelukt haar eerste titel van het seizoen te veroveren. Samen met haar Duitse dubbelpartner Anna-Lena Grönefeld (34) moest ze met 6-4 6-7 (4) 10-8 haar meerdere erkennen in Su-Wei Hsieh uit Taiwan en de Tsjechische Barbora Strycova.</p><p>19.45 uur: De Nederlandse springruiters zijn bij de wedstrijd voor de Nations Cup in Geesteren op de tweede plaats geëindigd. Oranje moest voor eigen publiek alleen voorrang verlenen aan het Braziliaanse team. De thuisploeg kwam op zestien strafpunten uit, terwijl de Zuid-Amerikaanse formatie er acht liet noteren. Spanje belandde met 28 strafpunten op de derde plek.</p><p>18.12 uur: Feliciano Lopez heeft de titel veroverd op het grastoernooi van Queen's. De 37-jarige Spanjaard, die deelnam op basis van een wildcard, was in een spannende finale de Fransman Gilles Simon met 6-2 6-7 (4) 7-6 (2) de baas. Voor Lopez is het zijn eerste titel sinds 2017. Precies twee jaar geleden was hij ook de sterkste in Londen. Destijds verraste hij Marin Cilic in de finale.</p><p>18.07 uur: Turners Casimir Schmidt en Lieke Wevers hebben op de finaledag van de NK in Rotterdam beiden twee titels gepakt. Schmidt veroverde het goud op vloer (14,350) en ringen (14,000), Wevers was tijdens de toestelfinales de beste turnster aan brug (14,167) en op vloer (13,433). Epke Zonderland maakte zijn favorietenrol waar aan de rekstok.</p><p>17.38 uur: Judoka Sanne van Dijke heeft bij de Europese kampioenschappen in Minsk genoegen moeten nemen met een zilveren medaille. De Nederlandse kwam in de finale van de klasse tot 70 kilogram net tekort tegen Margaux Pino. De Française won de eindstrijd op straffen.</p><p>17.25 uur: Alejandro Valverde heeft net als vorig jaar de Route d'Occitanie gewonnen. De leidende positie van de 39-jarige Spaanse wielrenner werd zondag tijdens de slotrit niet meer bedreigd. Arnaud Démare van Groupama-FDJ won de etappe. De Fransman, die eerder deze week ook al de tweede etappe op zijn naam schreef, bleef in de sprint de Italiaan Sacha Modolo en zijn landgenoot Julien Simon voor.</p><p>16:56 uur: Mike Teunissen heeft de ZLM Tour gewonnen. De Nederlander van Jumbo Visma verdedigde met succes zijn leidende positie in het algemeen klassement in de vierde en laatste etappe over 170 kilometer van Eindhoven naar Tilburg. De ritzege ging naar Caleb Ewan. De Australiër klopte Dylan Groenewegen, die al twee ritten wist te winnen. De Nederlandse sprinter moest genoegen nemen met de derde plaats, vlak achter de Duitser Max Walscheid.</p><p>16:41 uur: De Nederlandse hockeysters hebben de groepsfase van de FIH Pro League afgesloten met een zege. In het Wagener Stadion in Amstelveen werd Australië met 3-1 verslagen. Van de zestien gespeelde groepswedstrijden won Oranje er vijftien. Alleen van Australië werd een keer verloren. Ireen van den Assem maakte na een klein kwartier het eerste doelpunt. Met een diagonale schuiver was ze vanuit een strafcorner trefzeker. Laurien Leurink en Maria Verschoor namen in de slotfase ook een goal voor hun rekening, waarna Emily Smith met een tip-in de eindstand bepaalde. Vlak voor tijd werd nog een doelpunt van Lidewij Welten afgekeurd. Oranje gaat zich nu voorbereiden op de Grand Final. Donderdag neemt de ploeg van Alyson Annan het in de halve finales op tegen Duitsland.</p><p>16:34 uur: Judoka Sanne Vermeer heeft de bronzen medaille bemachtigd op de EK in Minsk. Ze was in een strijd om een plak in de klasse tot 63 kilogram te sterk voor de Duitse Martyna Trajdos. Vermeer maakte een uitstekende indruk in de hoofdstad van Wit-Rusland, waar de EK tijdens de Europese Spelen werden gehouden. Ze bereikte de halve finale met overwinningen op de Italiaanse Edwige Gwend en Russin Darja Davidova. Alleen in de halve finale moest ze haar meerdere erkennen in Clarisse Agbegnenou, de wereldkampioene uit Frankrijk.</p><p>15:12 uur: Wielrenner Diego Ulissi heeft de Ronde van Slovenië op zijn naam geschreven. De Italiaanse coureur van UAE-Team Emirates liet zondag tijdens de vijfde en laatste etappe zijn leidende positie niet meer in gevaar komen. Giacomo Nizzolo won de rit over 167,5 kilometer van Trebnje naar Novo Mesto. De Italiaan was de snelste in een kopgroep van 21 renners. Luka Mezgec eindigde als tweede voor eigen publiek, vlak voor Shane Archbold uit Nieuw-Zeeland. Ulissi kwam als elfde over de finish.</p><p>14:48 uur: Mike Schloesser en Sanne de Laat zijn er bij de Europese Spelen in Minsk net niet in geslaagd een gouden medaille te winnen. De Nederlandse handboogschutters moesten in de finale van de compound voor gemengde teams de zege aan Rusland laten. Dat gebeurde na een shoot-off: 28-27. Die shoot-off was nodig na een gelijke stand (152-152).</p><p>14:37 uur: Judoka Sanne van Dijke staat zondagmiddag in de finale van de EK. Ze was in de halve finale van de klasse tot 70 kilogram te sterk voor de Française Marie Eve Gahie. Van Dijke maakt vooralsnog een uitstekende indruk in Minsk, waar de EK tijdens de Europese Spelen worden gehouden.</p><p>14:30 uur: Nyck de Vries is in de Formule 2 als tiende geëindigd in de sprintrace bij de Grand Prix van Frankrijk. De 24-jarige coureur uit Sneek was een dag eerder op het circuit in Le Castellet nog de snelste in de hoofdrace. De Vries behoudt ondanks zijn tiende plek de leiding in het kampioenschap.De zege ging zondag naar de Fransman Anthoine Hubert, die voor de tweede keer een wedstrijd won in de Formule 2, het voorportaal van de Formule 1. De Vries heeft na dit weekeinde 121 punten. Nicholas Latifi uit Canada finishte zondag als zesde in de sprintrace en liep iets in op de Nederlander. Hij heeft nu 109 punten.</p><p>13.39 uur: Judoka Frank de Wit kan maximaal nog brons winnen op de EK in Minsk. De als eerste geplaatste Nederlander verloor zijn kwartfinale in de klasse tot 81 kilogram van de Hongaar Attila Ungvari. Hij strijdt verder in de herkansing.
13.29 uur: Judoka's Sanne van Dijke en Sanne Vermeer hebben de halve finales van de EK bereikt. Van Dijke schakelde in klasse tot 70 kg ook de Ierse Megan Fletcher uit. Vermeer (-63 kg) schaarde zich bij de laatste vier met een zege op de Russin Daria Davidova.</p><p>13.16 uur: Hans Mulder gaat met RKC Waalwijk de eredivisie in. De 32-jarige middenvelder heeft zijn aflopende verbintenis met een seizoen verlengd. Mulder staat voor zijn achtste seizoen bij de club die aan het einde van het afgelopen seizoen via de play-offs naar het hoogste niveau promoveerde. Hij scoorde elf keer in 203 duels met RKC.</p><p>12.51 uur: Judoka Frank de Wit heeft overtuigend de kwartfinale bereikt van de EK in Minsk. De als eerste geplaatste Nederlander versloeg de Pool Damian Stepien op ippon. Hij was in zijn eerste optreden te sterk voor de Duitser Timo Cavelius (waza-ari).</p><p>12.30 uur: Judoka Kim Polling is al in de tweede ronde van de EK in Minsk uitgeschakeld. De Zweedse Anna Bernholm nam de viervoudig Europees kampioene in een houdgreep en plaatste zich voor de kwartfinale.</p><p>12.00 uur: Juul Franssen is al tijdens haar eerste optreden op de EK in Minsk uitgeschakeld. De als tweede geplaatste judoka in de klasse tot 63 kilogram verloor op straffen van de Italiaanse Maria Centracchio.</p><p>11.12 uur: Lorenzo Burnet speelt het komende seizoen voor FC Emmen. De 28-jarige linksback komt transfervrij over van Excelsior, waar hij een aflopend contract had. Hij heeft zijn handtekening onder een verbintenis voor één seizoen gezet.</p><p>11.09 uur: Judoka Frank de Wit is zijn jacht op de Europese titel voortvarend begonnen. De als eerste geplaatste Nederlander in de klasse tot 81 kilogram versloeg in de tweede ronde de Duitser Timo Cavelius op waza-ari.</p><p>10.49 uur: Kim Polling is goed begonnen aan de EK judo. De viervoudig Europees kampioene, uitkomend in de klasse tot 70 kilogram, opende de titelstrijd in Minsk met een zege op Laura Vargas Koch. Ze versloeg de Duitse op ippon.</p><p>08.22 uur: Dani Alves vertrekt bij Paris Saint-Germain. Dat heeft de 36-jarige rechtsback laten weten na de zege van Brazilië op Peru (5-0) in de Copa América.</p><p>08.21 uur: Golfster Anne van Dam staat na drie ronden op een gedeelde 54e plaats van de Women's PGA Championship, de derde major van dit jaar. De Nederlandse prof ging op de Hazeltine National in het Amerikaanse Chaska (Minnesota) rond in 72 slagen (par).</p>
