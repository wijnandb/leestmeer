---
layout: post
title: "De kranten: 'Groenen Oranjeheldin, maar verschil met VS immens'"
date: Thu, 04 Jul 2019 08:13:08 +0200
category: sport
externe_link: "https://nos.nl/l/2291926"
feature_image: "https://nos.nl/data/image/2019/07/04/561044/1008x567.jpg"
---

<p>De historische finaleplek van de Nederlandse voetbalsters op het WK in Frankrijk voert uiteraard ook de boventoon in de Nederlandse ochtendbladen.</p>
<p>Matchwinner Jackie Groenen, die met een doelpunt in de verlenging Nederland naar een 1-0 zege op Zweden schoot, wordt bewierookt, maar ook het grote verschil met de andere halve finale tussen Engeland en de Verenigde Staten wordt besproken.</p>
<p>"Historisch", noemt het AD de 1-0 zege van Oranje op Zweden. "Groenen heeft Nederland net naar de WK-finale geleid. Met een prima schuiver in de onderhoek. Juist Groenen, misschien wel de meest constante van het stel. Matigjes begonnen aan het toernooi, maar nu de grote vrouw", schrijft verslaggever Daniël Dwarswaard.</p>
<h2>'Niets meer onmogelijk'</h2>
<p>"Finale!", kopt De Telegraaf. "Zondag wacht de eindstrijd. Met het ijzersterke Amerika, de regerend kampioen, als tegenstander. Maar na de uiterst moeizame zege van gisteren zal Oranje het gevoel hebben dat niets meer onmogelijk is", meldt de krant.</p>
<p>De Volkskrant heeft wat minder ruimte op de voorpagina ingeruimd voor Oranje, maar spreekt van een "Sensationele zege na slijtageslag tegen Zweden." Willem Vissers, voor de krant aanwezig in Frankrijk, roemt de strijdlust van Oranje, maar plaatst ook zijn kanttekeningen.</p>
<p>"De vrouwen streden tot ze helemaal leeg waren, en die strijd zelf was het aanzien waard. Fantastische strijd. Maar in speltechnisch opzicht was het behelpen geblazen."</p>
<h2>'Groenen is de Oranjeheldin'</h2>
<p>Matchwinner Groenen kan op veel complimenten rekenen van de drie. Zo noemt Dwarswaard haar "Oranjeheldin" en neemt Vissers de lezer even mee terug in de tijd.</p>
<p>"Jackie Groenen, idolaat van Johan Cruijff, dribbelaar, balafpakker, toekomstig speler van Manchester United, kreeg de bal in de eerste verlenging wat gelukkig mee. Ze dribbelde. Vroeger als kind dribbelde ze zo veel dat ze vergat te schieten. Dan gaf ze de bal aan de jongens in haar team. Zij schoten wel."</p>
<p>"Maar nu, op het WK, mogen geen jongens meedoen. Ze keek om zich heen. Niemand in de buurt. Zou ze schieten? Ja, vooruit. Goed schot, in de hoek, buiten bereik van doelman Lindahl. Doelpunt."</p>
<h2>Zweden niet blij met arbitrage</h2>
<p>Bij de Zweedse kranten worden de pijlen gericht op de arbitrage. Het missen van de finale wordt door de twee grootste kranten van Zweden, Aftonbladet en Expressen, beschouwd als een enorme gemiste kans. De schuld wordt in belangrijke mate bij de Canadese scheidsrechter Marie-Soleil Beaudoin gelegd.</p>
<p>"Ik vind het jammer dat een dergelijke wedstrijd wordt verpest door het beleid van de FIFA. Het is duidelijk dat de scheidsrechter het niveau niet heeft", zegt TV4-analist Olof Lundh in Expressen.</p>
<p>Aftonbladet citeert speelster Linda Sembrant. "Ik was niet zo onder de indruk van de scheidsrechter. Ik denk niet dat ze haar beste wedstrijd floot, ze maakte veel fouten."</p>
<h2>Groot verschil met Engeland-VS</h2>
<p>Hoewel er bij Oranje volop strijd was, legde de ploeg van Sarina Wiegman wederom geen flitsend spel op de mat in Lyon. In dat zelfde stadion wacht zondag de huidig wereldkampioen, de Verenigde Staten. De nummer één van de wereld ontdeed zich dinsdag in de andere halve finale van Engeland en vooral dat duel wordt vaak aangehaald in de dagbladen.</p>
<p>"Immens was het verschil", oordeelt Vissers in de Volkskrant. "Het tempo, de kwaliteit van de passing, beweging, atletisch vermogen, het was een andere wereld."</p>
<p>Dwarswaard deelt in het AD die mening. "Het contrast met die andere halve finale tussen Engeland en de Verenigde Staten is angstig groot. In tempo, in energie, in techniek. In alles eigenlijk."</p>
<p>Ondanks dat wordt Oranje niet kansloos geacht komende zondag. "Hoe Nederland moet winnen, Joost mag het weten", schrijft de Volkskrant. "Maar met Oranje in Frankrijk gebeuren wel meer vreemde dingen."</p>
<p>De Telegraaf denkt dat Nederland wel degelijk kans maakt tegen de sterke Amerikanen. "Misschien kan de rappe Oranje-aanval tegen de VS eindelijk laten zien hoe sterk het in de omschakeling is. Bovenal, om met Wiegman te spreken, is in een finale alles mogelijk."</p>
