---
layout: post
title: "Sport Kort: Wenen wordt decor voor wereldrecord Kipchoge"
date: Thu, 27 Jun 2019 11:31:00 +0200
category: sport
externe_link: "https://www.telegraaf.nl/sport/546938700/sport-kort-wenen-wordt-decor-voor-wereldrecord-kipchoge"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ee4ff276-98d9-11e9-b698-02c309bc01c1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>14.48 uur: Steve Wijler heeft de finale bereikt bij het handboogschietonderdeel recurve op de Europese Spelen. In Minsk was hij met 7-3 te sterk voor de Spanjaard Pablo Acha. Sjef van den Berg strandde in de kwartfinales tegen de Moldaviër Dan Olaru.</p><p>11.53 uur: Fortuna Sittard heeft Lisandro Semedo komend seizoen niet nodig. De Limburgse voetbalclub verhuurt de Portugese aanvaller aan OFI Kreta uit Griekenland. Semedo speelt sinds twee jaar voor Fortuna. Het voorbije seizoen, waarin Fortuna zich wist te handhaven op het hoogste niveau, deed hij mee in 28 competitiewedstrijden. Semedo scoorde daarin drie keer. Fortuna neemt verder afscheid van Anthony Syhre. De Duitse verdediger kwam door een zware blessure nauwelijks aan spelen toe. Hij gaat op zoek naar een nieuwe club.</p><p>11.41 uur: De Nederlandse tafeltennissters hebben zich geplaatst voor de kwartfinales bij de Europese Spelen. In het Wit-Russische Minsk werd het gastland verslagen met 3-0. Nederland speelt later op donderdag in de kwartfinale tegen Duitsland. Het Duitse team had in de eerste ronde een ’bye’ en is als eerste geplaatst in Minsk.</p><p>11.31 uur: Eliud Kipchoge heeft Wenen uitgekozen als plaats voor zijn poging de marathon onder de magische grens van 2 uur te lopen. De recordpoging is vastgesteld voor 12 oktober, met een uitloop (vanwege de weersomstandigheden) tot uiterlijk 20 oktober. Het Britse chemieconcern Ineos organiseert en financiert het project onder de naam Ineos 1:59 Challenge. Het Nederlandse managementbureau Global Sports van Jos Hermens begeleidt Kipchoge in zijn recordpoging. De Keniaan is al de houder van het officiële wereldrecord op de 42,195 kilometer met een tijd van 2.01.39. Wenen is volgens Kipchoge en zijn begeleiders in veel opzichten de ideale plek om het record aan te vallen.</p><p>10.18 uur: Handboogschutter Mike Schloesser heeft bij de Europese Spelen in Minsk de eindstrijd bereikt op het onderdeel compound. De 25-jarige Limburger versloeg in de halve finale de Kroaat Mario Vavro met 145-140. Schloesser is de Europees indoorkampioen op het niet-olympische onderdeel en de nummer 1 van de wereldranglijst. ’Mister Perfect’, zoals Schloesser wordt genoemd, komt later op donderdag in de finale uit tegen Gilles Seywert. De 35-jarige Luxemburger staat 41 plaatsen lager op de mondiale ranking dan de Nederlander.</p><p>10.05 uur: Erik van der Ven blijft voorlopig hoofdtrainer van FC Den Bosch. Hij krijgt opnieuw assistentie van Paul Beekmans en keeperstrainer John Vos. Van der Ven volgde eind april de ontslagen Wil Boessen op. „Het feit dat de KNVB nog steeds geen beslissing heeft genomen over de overname geeft onzekerheid op alle niveaus. Het nieuwe seizoen staat voor de deur en trainers en spelers moeten weten waar ze aan toe zijn. Daar komt bij dat wij heel tevreden zijn over hoe Erik, Paul en John het afgelopen seizoen hebben gedaan”, zegt Bert Ruijsch, manager voetbalzaken van FC Den Bosch.</p><p>08.42 uur: Australië en Indonesië zijn met elkaar in gesprek om te zien of ze in 2034 gezamenlijk het wereldkampioenschap voetbal kunnen organiseren. Bestuurders van beide landen hebben elkaar vorige week ontmoet, melden de voetbalbonden van beide landen. Australië wilde het WK graag in 2022 organiseren. Het toenmalige bestuur van de FIFA wees dat evenement eind 2010 echter toe aan Qatar. Sindsdien doen verhalen over omkoping en corruptie de ronde. Australië hoopt nu op een herkansing. Thailand zou eerst ook mee willen doen als organisator, maar dat land heeft aangegeven er in 2034 nog niet klaar voor te zijn. Het WK van 2026 is in de Verenigde Staten, Canada en Mexico. Waar het WK van 2030 is, is nog niet bekend. Spanje en Portugal overwegen zich samen met Marokko kandidaat te stellen. Ook Argentinië, Paraguay, Uruguay en Chili hebben gezamenlijk interesse.</p>
