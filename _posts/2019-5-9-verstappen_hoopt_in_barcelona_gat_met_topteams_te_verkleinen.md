---
layout: post
title: "Verstappen hoopt in Barcelona gat met topteams te verkleinen"
date: Thu, 09 May 2019 17:49:56 +0200
categories: 
- sport 
- autosport 
externe_link: "https://nos.nl/l/2283871"
feature_image: "https://nos.nl/data/image/2019/05/09/548813/1008x567.jpg"
---

<p>Met nieuwe aanpassingen aan zijn Red Bull-bolide hoopt Max Verstappen komend weekeinde bij de Grand Prix van Spanje dichter in de buurt van de tot nu toe oppermachtige Mercedes-wagens te kunnen blijven.</p>
<p>"Ik hoop dat we het gat met de topteams iets kunnen verkleinen hier, het is een stap voorwaarts", zei Verstappen tijdens een bijeenkomst met de pers in Barcelona. "Ik vind dat we er de afgelopen races al behoorlijk dicht op zitten. Maar Mercedes en Ferrari hebben ook updates en upgrades, dus zij zullen ook een sprong maken. We gaan het dit weekeinde zien."</p>
<p>Alle tien teams hebben voor de GP van Spanje puntjes op de i gezet. Bij Red Bull zijn er onder meer aanpassingen geweest aan de voorvleugel, die er de oorzaak van was dat de eerste vier races van het seizoen niet helemaal optimaal verliepen.</p>
<h2>Kleine verbeterpuntjes</h2>
<p>Heel veel moeten we ons niet voorstellen van die veranderingen aan de auto, aldus Verstappen. "Het zijn allemaal kleine verbeterpuntjes, niet één heel groot ding. Het is geen compleet nieuwe auto, zoals sommigen beweren. We zoeken meer grip, zowel voor- als achteraan."</p>
<p>Verstappen staat, met één derde en drie vierde plaatsen, op een verdienstelijke vierde plek in het WK-klassement. "Ik vind dat we er de afgelopen races al behoorlijk dicht op zitten", zei de Red Bull-coureur. "Ik hoop wel dat er wat uitkomt dit weekeinde. Het is een stapje dichterbij, en dan nog een paar stappen in de rest van het seizoen."</p>
<p>Pierre Gasly, de Franse teamgenoot van Verstappen bij Red Bull, kent tot nu toe een weinig gelukkig seizoen en staat na zijn magere prestaties in de eerste vier races al flink onder druk. In Franse en internationale media heeft de 23-jarige Gasly er al flink van langs gekregen.</p>
<h2>Verstappen zegt niets over Gasly</h2>
<p>Verstappen had tijdens de persconferentie dan ook geen behoefte om iets over zijn teamgenoot te zeggen: "Ik zeg even niets over Pierre Gasly. Want dan komt er weer zo'n kutartikel."</p>
<p>Gasly wilde andersom wel iets zeggen over Verstappen: "Ik wist dat Max talent had, maar het is indrukwekkend hoe hij alles uit de auto haalt. Hij rijdt foutloos en is een goede graadmeter voor me. Ik leer veel van hem."</p>
<p>De Fransman zei goede hoop te hebben dat het in het vervolg van het seizoen beter gaat. "Er is veel gebeurd in de eerste vier races. Het was niet makkelijk en ik heb ook pech gehad. In Bakoe ging het goed, tot ik uitviel. Ik zie verbetering en voel me steeds comfortabeler in de auto. Het gaat de goede kant op."</p>
