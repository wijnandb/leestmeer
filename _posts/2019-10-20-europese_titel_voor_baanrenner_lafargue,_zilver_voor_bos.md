---
layout: post
title: "Europese titel voor baanrenner Lafargue, zilver voor Bos"
date: Sun, 20 Oct 2019 14:57:58 +0200
categories: 
- sport 
- wielrennen 
externe_link: "https://nos.nl/l/2306942"
feature_image: "https://nos.nl/data/image/2019/10/20/586234/1008x567.jpg"
aantal: 438
unieke: 266
bron: "NOS"
---

<p>Theo Bos heeft in Apeldoorn op de EK baanwielrennen het zilver veroverd op de kilometer tijdrit. De 36-jarige veteraan hoefde alleen de Franse wereldkampioen Quentin Lafargue voor zich te dulden.</p>
<p>Bos pakte veertien jaar geleden al WK-goud op dit niet-olympische onderdeel en is nog steeds een wereldtopper. Halverwege leek hij nog op weg naar een teleurstellende tijd, maar dankzij een geweldige laatste ronde wist hij zichzelf toch naar het erepodium te lanceren.</p>
<p>Helaas voor hem was ook Lafargue razendsnel in zijn slotronde en bleef hij Bos 0,120 voor. Sam Ligtlee reed in de kwalificatie eerder op de dag nog knap de tweede tijd. In de finale blies hij zichzelf in de slotronde echter op, waardoor plaats vier uiteindelijk het hoogst haalbare was.</p>
<p>"Ik had goede hoop en ik had in de ochtend niet helemaal op 100 procent gereden", vertelde Bos na afloop. "Vaak rijd ik in de tweede rit net iets langzamer, dat is jammer. Maar ik ben blij met het niveau dat ik heb."</p>
<h2>Geen Spelen, dan maar broer Jan achterna</h2>
<p>De Olympische Spelen lijken, gezien de concurrentie in Nederland, voor Bos niet haalbaar, dus richt hij zich op de wereldtitelstrijd, volgend jaar.</p>
<p>"Het zit wel in mijn hoofd, maar dat is in principe onmogelijk", zei Bos nog wel, doelend op de Spelen in Tokio. "Als ik in een ander land geboren zou zijn, met uitzondering van Groot-BrittanniÃ«, had ik naar de Spelen gekund."</p>
<p>Bos mag van bondscoach Hugo Haak wel meedoen aan de WK in Berlijn. Een mooi vooruitzicht voor de baanrenner, die daar in 1998 zijn broer Jan wereldkampioen sprint op de schaats zag worden. "Het zal mooi zijn om daar weer een keer te winnen, dat zou het cirkeltje mooi rond maken."</p>
<h2>Vojnova snelt naar derde titel, Lamberink zevende</h2>
<p>Bij de vrouwen sleepte Anastasija Vojnova op imposante wijze haar derde Europese titel in de wacht. De Russin was op de 500 meter net iets sneller dan landgenote Darja Sjmeleva. De Nederlandse Kyra Lamberink kon geen potten breken en eindigde als zevende.</p>
<p>De 26-jarige Vojnova had in Apeldoorn al EK-goud gepakt op de sprint en (samen met Sjmeleva) op de teamsprint. Ook dit keer maakten de twee Russinnen de dienst uit.</p>
<h2>Geen Nederlands succes</h2>
<p>Sjmeleva legde de lat hoog door ruim sneller dan de concurrentie te rijden. Vojnova wist daarna echter nog 0,052 van de tijd van haar concurrente af te peuzelen. Kyra Lamberink plaatste zich als vierde voor de finale, maar daarin moest ze met de zevende plek genoegen nemen.</p>
<p>De andere Nederlandse deelneemster op de tijdrit, Steffie van der Peet, had zich eerder op de dag niet weten te kwalificeren voor de finale.</p>
