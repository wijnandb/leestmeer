---
layout: post
title: "Studente VS vervolgd voor aanzetten vriend tot zelfmoord"
date: Tue, 29 Oct 2019 17:26:46 +0100
category: nieuws
externe_link: "https://nos.nl/l/2308187"
feature_image: "https://nos.nl/data/image/2019/10/29/588281/1008x567.jpg"
aantal: 324
unieke: 191
bron: "NOS"
---

<p>Een 21-jarige Zuid-Koreaanse studente wordt in de Amerikaanse stad Boston aangeklaagd vanwege de zelfmoord van haar vriend. Volgens het Openbaar Ministerie heeft de vrouw haar vriend duizenden berichten gestuurd waarin ze hem aanzette tot het plegen van zelfmoord. Ook zou ze hem tijdens de relatie langere tijd bedreigd en vernederd hebben.</p>
<p>De 22-jarige man stapte in maart uit het leven, vlak voordat hij zou afstuderen aan Boston College. Zijn familie was op dat moment in Boston om de diploma-uitreiking bij te wonen. Zijn vriendin volgde zijn locatie die ochtend op haar telefoon en was aanwezig op het moment dat hij zelfmoord pleegde.</p>
<p>Het koppel wisselde in de laatste twee maanden voor het overlijden van de man 75.000 berichtjes uit. Daarvan waren er volgens de officier van justitie meer dan 47.000 afkomstig van de studente. In de tekstberichtjes spoorde ze hem volgens justitie aan om een einde te maken aan zijn leven en schreef ze dat "iedereen beter af is zonder jou".</p>
<h2>Uitlevering</h2>
<p>Tijdens de relatie van anderhalf jaar kleineerde, bedreigde en intimideerde de vrouw haar vriend vaak. Dat komt naar voren uit de berichten en wordt beaamd door vrienden van het koppel. Ook zeggen ze dat de vrouw hem gericht probeerde te isoleren van zijn vrienden en familie en zijn depressie erger maakte.</p>
<p>De vrouw is gevlucht naar Zuid-Korea, waar ze oorspronkelijk vandaan komt. De aanklaagster zegt te hopen dat de studente vrijwillig naar Amerika terugkomt. Indien ze dit niet doet, zal de VS om uitlevering vragen. </p>
<h2>Andere zaak</h2>
<p>Twee jaar geleden werd een Amerikaanse vrouw veroordeeld tot 15 maanden cel voor het aanzetten van haar vriend tot zelfdoding. De destijds 17-jarige vrouw stuurde haar vriend tientallen sms'jes waarin ze hem aanspoorde om een einde te maken aan zijn leven.</p>
<p>Hij stierf uiteindelijk in een vrachtwagen aan koolmonoxidevergiftiging. Vlak daarvoor stapte hij uit de truck en stuurde hij nog een berichtje naar zijn vriendin dat hij bang was. Daarop reageerde zij: "Ga terug."</p>
