---
layout: post
title: "Johnson waarschuwt rebellen in eigen partij"
date: Mon, 02 Sep 2019 08:52:17 +0200
category: buitenland
externe_link: "https://www.telegraaf.nl/nieuws/181163081/johnson-waarschuwt-rebellen-in-eigen-partij"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5bf7ac70-cd54-11e9-b1b3-0255c322e81b.jpg"
---

<p class="intro">Britse Conservatieve parlementariërs die deze week tegen de regering van premier Boris Johnson stemmen, moeten rekening houden met een zware straf. Zij mogen dan niet meer namens de partij meedoen aan verkiezingen, zegt een hoge bron binnen de regeringspartij tegen de BBC.</p> <p>Binnen de Conservatieve Partij bestaat verdeeldheid over het te voeren beleid rondom de Brexit. De regering van premier Johnson heeft een flinterdunne meerderheid in het parlement en vreest dat parlementariërs uit de eigen gelederen straks meestemmen met de oppositie, die wil voorkomen dat het Verenigd Koninkrijk op 31 oktober zonder deal uit de Europese Unie stapt.</p><p>De partijbron zegt dat er nog steeds een kans is op een deal met de EU. Die zou dan tijdens een EU-top op 17 oktober gesloten moeten worden. Volgens de regering kan de Britse onderhandelingspositie worden gesaboteerd door opstandige Conservatieven.</p><p>Terug van reces</p><p>Het Lagerhuis keert dinsdag terug van zomerreces. Dan moeten alle parlementariërs volgens de bron een „simpele keus” maken. „Meestemmen met de regering en de kans op een deal levend houden of meestemmen met Corbyn en iedere kans op een deal vernietigen.” Jeremy Corbyn is de leider van Labour, de grootste oppositiepartij.</p><p>Premier Johnson heeft naar verluidt een ontmoeting afgeblazen met opstandige partijgenoten. Die had maandag moeten plaatsvinden. Dat maakt het wantrouwen van de rebellen alleen maar groter, zegt een bron rond hun kamp tegen Sky News.</p><p>„Deze parlementariërs willen bewijs zien dat een oprechte poging wordt gedaan een deal te sluiten”, aldus de ingewijde. „Het feit dat de premier niet eens bereid is hen te ontmoeten, doet vermoeden dat dat niet het geval is.”</p>
