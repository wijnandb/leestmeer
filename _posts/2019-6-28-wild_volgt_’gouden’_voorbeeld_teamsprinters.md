---
layout: post
title: "Wild volgt ’gouden’ voorbeeld teamsprinters"
date: Fri, 28 Jun 2019 21:31:00 +0200
categories: 
- sport 
- wielrennen 
externe_link: "https://www.telegraaf.nl/sport/911372243/wild-volgt-gouden-voorbeeld-teamsprinters"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ece67a06-99e0-11e9-a1ec-0218eaf05005.jpg"
---

<p class="intro">Kirsten Wild heeft de baanploeg de tweede gouden medaille bezorgd bij de Europese Spelen.</p> <p>Op scratch was de 36-jarige Almelose veel te sterk voor de concurrentie. In Minsk bleef ze na 10 kilometer de Italiaanse Martina Fidanza voor. De Wit-Russische Hanna Tserach won voor eigen publiek het brons.</p><p>De Russin Diana Klimova reed lang in de aanval. Pas in de laatste ronde werd ze bijgehaald door Wild, die op topsnelheid voorbijraasde. Niemand kon in het wiel blijven van de tweevoudig wereldkampioene (2015 en 2018). Eerder op de Europese Spelen eindigde Wild als vijfde op de puntenkoers. Op het onderdeel waar ze dit jaar zilver won op de WK, greep ze nu goud.</p><p>„Ik zag de scratch weer als een nieuwe kans. Er werd door sommigen heel afwachtend gereden en veel concurrentes stemden de koers nadrukkelijk op mij af”, zei Wild. „Uiteindelijk kreeg ik wat ik wilde: een sprint om de medailles.” Wild startte naar eigen zeggen niet met hoge ambities en ziet het toernooi als een mooie gelegenheid om wat zaken uit te proberen. „Natuurlijk is het wel lekker om ook een onderdeel te winnen.”</p><p>Zaterdag rijdt Wild de omnium, waarop ze in maart in Polen de wereldtitel greep. Zondag volgt de koppelkoers met Amber van der Hulst. „Het is hier een soort mini-uitvoering van de Olympische Spelen, mooi om mee te maken. Wat er sportief nog in het vat zit, gaan we zien.”</p><p>Braspennincx</p><p>De teamsprinters waren donderdag verantwoordelijk voor de eerste gouden plak voor de sterke Nederlandse baanselectie in Wit-Rusland. Shanne Braspennincx greep op het onderdeel keirin naast het goud. In Minsk zag de 28-jarige Nederlandse hoe de Litouwse Simona Krupeckaite won. Braspennincx moest genoegen nemen met zilver. Darja Sjmeleva veroverde brons. Laurine van Riessen deed niet mee in de finale op keirin. Zij strandde in de halve eindstrijd en eindigde uiteindelijk als elfde.</p><p>Van Schip</p><p>Jan-Willem van Schip heeft de zilveren medaille behaald op de puntenkoers. In Minsk was alleen de Griek Christos Volikakis beter dan de 24-jarige Utrechter. De Rus Dmitri Muchomedjarov pakte brons. Volikakis stond ongeveer de hele koers aan kop van het klassement en verzamelde 45 punten. Van Schip kwam tot 38 punten. Op de WK in Polen dit jaar pakte Van Schip de wereldtitel op dit onderdeel.</p><p>– –</p><p>Zaterdag rijdt Wild de omnium, waarop ze in maart in Polen de wereldtitel greep. Zondag volgt de koppelkoers met Amber van der Hulst.</p>
