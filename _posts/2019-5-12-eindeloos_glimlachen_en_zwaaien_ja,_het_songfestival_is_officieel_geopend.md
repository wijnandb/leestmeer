---
layout: post
title: "Eindeloos glimlachen en zwaaien: ja, het songfestival is officieel geopend"
date: Sun, 12 May 2019 22:39:38 +0200
category: nieuws
externe_link: "https://nos.nl/l/2284360"
feature_image: "https://nos.nl/data/image/2019/05/12/549551/1008x567.jpg"
---

<p>We moesten er een paar uur op wachten, maar daar verscheen dan toch Duncan Laurence op de oranje loper. Het evenement op het Habimaplein in Tel Aviv is de officiële opening van het songfestival in Israël.</p>
<p>In ongeveer drie uur tijd maken 41 delegaties van evenzoveel landen hun opwachting. De Nederlandse delegatie stapte als 35ste uit een van de luxe auto's. Voor hen was het uiteraard geen probleem deze plek te bereiken, maar vanwege veiligheidsmaatregelen was de omgeving van het plein helemaal afgezet.</p>
<p>Het nummer van Duncan Laurence viel ook bij de presentator in de smaak: </p>
<p>De loper is een paar honderd meter lang en dat betekent eindeloos glimlachen, zwaaien en gesprekjes voeren. Aan de ene kant staan fans. Weliswaar zit er een vijver tussen, maar als ze hard schreeuwen kunnen ze soms boven het kneiterharde geluid van de boxen uitkomen.</p>
<p>Meteen naast de loper, achter een hek, staan honderden journalisten, bloggers, vloggers, fotografen en songfestivalwebsite-fanatiekelingen. Iedereen die de kans krijgt, probeert een vraag te stellen of anders een foto te maken. Een selfie is natuurlijk sowieso douze points.</p>
<p>De meeste vragen gaan over hoe de artiesten Tel Aviv ervaren en of ze klaar zijn voor hun optreden. Regelmatig wordt ook gevraagd of ze een stukje van hun eigen liedje kunnen zingen. Of van het liedje van het land van de vragensteller.</p>
<p>Duncan Laurence's Arcade kwam al een aantal keer langs voordat de zanger nog maar een stap op de loper had gezet. Toen hij daar eenmaal liep, was zijn glimlach niet van zijn gezicht te krijgen. Hij geniet zichtbaar en oprecht van alle aandacht die op hem af komt.</p>
<p>Laurence blijft ook realistisch. Hoewel Arcade nog steeds door de bookmakers als winnaar voor de finale van zaterdag wordt getipt, blijft hij tegen iedereen zeggen dat er nog van alles kan gebeuren. Te beginnen donderdag: dan komt de Nederlander in actie tijdens de tweede halve finale van het songfestival.</p>
