---
layout: post
title: "Galatasaray kroont zich met zege voor 22ste keer tot kampioen"
date: Sun, 19 May 2019 21:31:57 +0200
category: sport
externe_link: "https://nos.nl/l/2285461"
feature_image: "https://nos.nl/data/image/2019/05/19/551252/1008x567.jpg"
---

<p>Galatasaray heeft de titel in de Turkse competitie geprolongeerd. In de voorlaatste speelronde won de club van Ryan Donk zondag met 2-1 van concurrent Istanbul Basaksehir. De voorsprong van Galatasaray is nu drie punten, maar op basis van onderling resultaat kan Basaksehir de koploper niet meer inhalen.</p>
<p>Met Eljero Elia in de basis kwamen de bezoekers nog wel op voorsprong. De Bosnische spits Riad Bajic scoorde in de 17de minuut op aangeven van Elia. In de tweede helft boog Galatasaray, waar Donk in de rust werd gewisseld, de achterstand om in een voorsprong.</p>
<p>Sofiane Feghouli kopte de bal tegen de lat en scoorde in de rebound met een omhaal. Henry Onyekuru bezorgde Galatasaray met een kopbal de 2-1 overwinning. Het was alweer de tweede landstitel voor Fatih Terim met Galatasaray sinds zijn terugkeer als coach eind december 2017.</p>
<p>De legendarische coach liet zijn vreugde blijken door het tweeten van de ranglijst van Turkije, en niet zomaar een ranglijst, die van onze teletekst-pagina 845. </p>
