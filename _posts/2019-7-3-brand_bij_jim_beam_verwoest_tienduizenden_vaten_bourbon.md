---
layout: post
title: "Brand bij Jim Beam verwoest tienduizenden vaten bourbon"
date: Wed, 03 Jul 2019 22:04:48 +0200
category: buitenland
externe_link: "http://feeds.nos.nl/~r/nosnieuwsbuitenland/~3/vC3FuvRpRzg/2291877"
feature_image: "https://nos.nl/data/image/2019/07/03/560976/1008x567.jpg"
---

<p>In de Amerikaanse staat Kentucky heeft een grote brand een loods verwoest van drankmerk Jim Beam. In de loods lagen 45.000 vaten bourbon.</p>
<p>Niemand raakte bij de brand gewond. Waarschijnlijk is het vuur ontstaan door blikseminslag.</p>
<h2>Heet</h2>
<p>De brandweer heeft grote moeite om het vuur onder controle te krijgen door de grote hoeveelheid alcohol die in brand staat. Er komt ook veel hitte vrij, wat het blussen bemoeilijkt. Volgens de brandweer was het zo heet dat lichten van een brandweerwagen zijn gesmolten.</p>
<p>De brandweer laat de loods nog zeker een paar uur gecontroleerd branden. "Hoe langer de brand woedt, hoe meer alcohol erdoor verbrandt", zegt een woordvoerder van de brandweer tegen persbureau AP. "Dus als we een paar uur wachten met blussen komt er minder alcohol in het grondwater terecht."</p>
<p>De loods staat niet ver van een riviertje af. Als de drank daarin terechtkomt, zijn de gevolgen voor de natuur volgens de lokale milieu-autoriteiten groot. De distilleerderij heeft een speciale schoonmaakploeg ingehuurd die moet voorkomen dat dat gebeurt.</p>
<h2>Jonge whiskey</h2>
<p>Jim Beam is het grootste bourbon-merk ter wereld. In het pakhuis lag zo'n 1 procent van de voorraad van Jim Beam opgeslagen.</p>
<p>Omdat in de verbrande vaten relatief jonge whiskey lag die nog moest rijpen, heeft de brand volgens moederbedrijf Beam Suntory vooralsnog geen gevolgen voor het aanbod Jim Beam in winkels.</p><img src="http://feeds.feedburner.com/~r/nosnieuwsbuitenland/~4/vC3FuvRpRzg" height="1" width="1" alt=""/>
