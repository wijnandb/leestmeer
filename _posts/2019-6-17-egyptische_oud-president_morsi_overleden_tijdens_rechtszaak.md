---
layout: post
title: "Egyptische oud-president Morsi overleden tijdens rechtszaak"
date: Mon, 17 Jun 2019 18:20:28 +0200
category: buitenland
externe_link: "http://feeds.nos.nl/~r/nosnieuwsbuitenland/~3/_bSUZ_6UUno/2289449"
feature_image: "https://nos.nl/data/image/2019/06/17/557328/1008x567.jpg"
---

<p>De in 2013 afgezette president van Egypte, Mohamed Morsi, is tijdens een zitting in een proces tegen hem overleden, meldt de Egyptische staats-tv. De oorzaak van zijn overlijden is nog niet bekend.</p>
<p>De Arabische nieuwssite Al Arabya schrijft dat Morsi flauwviel, nadat hij 25 minuten lang het woord had gevoerd. Hij zou zich daarbij boos hebben gemaakt. Volgens de nieuwssite overleed Morsi toen hij naar een ziekenhuis werd overgebracht.</p>
<p>Volgens een van zijn advocaten was Morsi juist erg "rustig en beheerst". Hij zou vijf minuten het woord hebben gevoerd en onder meer hebben gezegd dat hij nog steeds de president is.</p>
<h2>"Regelrechte moord"</h2>
<p>De Moslimbroederschap spreekt van "regelrechte moord" en roept Egyptenaren op massaal naar Morsi's begrafenis te komen. Aanhangers in het buitenland worden opgeroepen om bij Egyptische ambassades samen te komen.</p>
<p>Correspondent Eduard Cousin zei op NPO Radio 1 dat Morsi het grootste deel van zijn gevangenschap in een isoleercel in de beruchtste gevangenis van Egypte doorbrengt: de Tora-gevangenis in Ca√Øro. Hij zou een lage bloeddruk en diabetes hebben en niet de juiste medische zorg krijgen. "Dus er is al eerder gewaarschuwd dat het wel eens slecht zou kunnen aflopen als hij niet de juiste medische zorg krijgt."</p>
<p>Directeur Sarah Whitson van de afdeling Midden-Oosten van Human Rights Watch schrijft dat de mensenrechtenorganisatie bijna klaar was met een rapport over de gezondheidstoestand van Morsi. Ze noemt zijn overlijden "vreselijk, maar volledig voorspelbaar", omdat de regering weigerde om hem goede medische zorg te verlenen en bezoek door familie toe te staan.</p>
<p>Amnesty International wil dat de Egyptische regering een onafhankelijk onderzoek instelt naar de dood van Morsi. Daarin moeten ook de omstandigheden waaronder hij werd vastgehouden en de medische zorg die hij kreeg worden meegenomen. </p>
<h2>Erdogan</h2>
<p>De Turkse president Erdogan heeft de Moslimbroederschap en het Egyptische volk gecondoleerd. Turkije steunt de Moslimbroederschap.</p>
<p>Erdogan noemde Morsi een "broeder" en een "martelaar" en de huidige president van Egypte, Sisi, "wreed". Sisi was minister van Defensie in het kabinet van Morsi en leidde in 2013 de machtsgreep van het leger waarbij Morsi werd afgezet.</p>
<p>Morsi (67) werd in 2012 als kandidaat van de Moslimbroederschap tot president gekozen. Hij kreeg bijna 52 procent van de stemmen in de eerste vrije verkiezingen na de dictatuur van zijn voorganger Mubarak, die tientallen jaren aan de macht was geweest.</p>
<p>In de periode daarna kwam hij steeds meer onder vuur te liggen, onder meer omdat economisch herstel uitbleef en Morsi per decreet dreigde te gaan regeren. Miljoenen Egyptenaren gingen de straat op om zijn aftreden te eisen. In juli 2013 werd hij door het leger aan de kant gezet.</p>
<p>Daarna werd Morsi tot een celstraf veroordeeld voor de moord op demonstranten, en in 2015 kreeg hij de doodstraf voor het verspreiden van staatsgeheimen, het organiseren van ontsnappingen uit gevangenissen en aanvallen op de politie. In beide zaken werd in hoger beroep geoordeeld dat het proces over moest.</p><img src="http://feeds.feedburner.com/~r/nosnieuwsbuitenland/~4/_bSUZ_6UUno" height="1" width="1" alt=""/>
