---
layout: post
title: "Tienersensatie Gauff vecht zich uit geslagen positie naar laatste zestien op Wimbledon"
date: Fri, 05 Jul 2019 13:52:06 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/3IzlMyeKIWs/2292159"
feature_image: "https://nos.nl/data/image/2019/07/05/561435/1008x567.jpg"
---

<p>Aan het sprookjesachtige optreden van de 15-jarige Cori Gauff op Wimbledon is nog geen einde gekomen. De Amerikaanse tiener leek in de derde ronde tegen de Sloveense Polona Hercog in twee sets te zullen bezwijken, maar vocht zich uit geslagen positie terug in de wedstrijd en wist zich in drie sets vervolgens bij de laatste zestien te scharen: 3-6, 7-6 (7), 7-5.</p>
<p>Een uur lang onberispelijk tennis, met messcherpe services en harde forehands, leverde Hercog verdiend matchpoints op, een bij 5-3 en één bij 5-4, maar desondanks wist de Sloveense de trekker niet over te halen. En nadat ze beide kansen om de wedstrijd te beslissen had laten liggen, kregen de zenuwen de overhand.</p>
<p>Hercog durfde niet meer voluit te gaan en koos voortdurend voor risicoloze slice-backhands. Gauff had weliswaar het publiek aan haar zijde, maar het was het gebrek aan lef dat Hercog nekte. Bovendien onderscheidde Gauff zich door op beslissende momenten moedig te spelen.</p>
<p>De Amerikaanse is de jongste speelster in de achtste finales van Wimbledon sinds haar landgenote Jennifer Capriati in 1991.</p>
<h2>Halep en Plisková door</h2>
<p>De partij tussen de als zevende geplaatste Simona Halep en de ongeplaatste Viktoria Azarenka leverde niet de vooraf verwachte strijd op. De Roemeense, halvefinaliste in 2014, versloeg de Wit-Russin, halvefinaliste in 2011 en 2012, eenvoudig met 6-3, 6-1.</p>
<p>De als derde geplaatste Karolina Plisková bereikte met pijn en moeite de achtste finales. Hsieh Su-Wei maakte het haar met haar onorthodoxe spel knap lastig, maar Plisková won wel: 6-2, 2-6, 6-4.</p>
<p>"Niemand speelt zoals Hsieh", verzuchtte Plisková na afloop. "Ze is niet alleen een muur, want ze krijgt alles terug, maar ze is vooral onvoorspelbaar."</p>
<p>Hoe lastig Plisková het had, bleek in de tweede set. Hsieh, die vorig jaar Simona Halep op knieën had gedwongen, stuurde de Tsjechische met een variatie aan dropshots en korte ballen van het kastje naar de muur.</p>
<p>Een reeks harde slagen vanaf de baseline leverde Plisková vroeg in de derde set een break voorsprong op en die hield ze vast.</p>
<p>Voor Caroline Wozniacki zit Wimbledon erop. De Deense kende een zorgeloos begin tegen Shuai Zhang, maar speelde naarmate de wedstrijd vorderde niets meer klaar. Zhang zegevierde in twee sets en plaatste zich daarmee voor de laatste zestien: 6-4, 6-2.</p>
<p>En dat terwijl Wozniacki, de voormalig nummer een van de wereld, zo goed begon in Londen. Binnen een mum van tijd stond het 4-0 voor Wozniacki en leek ze op weg naar de winst in de vijfde game. Dat gebeurde echter niet, waarna Zhang (de nummer 50 op de ranglijst) sterk terugkwam en de set verrassend won.</p>
<p>Vervolgens sloeg de frustratie toe bij Wozniacki. Ze richtte haar boosheid op het Hawk-Eye-systeem, dat volgens haar tot drie keer toe verkeerde beslissingen nam. Zhang bleef wel stoïcijns, trok ook de tweede set met goed spel naar zich toe en is de eerste vrouw in de achtste finale.</p><img src="http://feeds.feedburner.com/~r/nossporttennis/~4/3IzlMyeKIWs" height="1" width="1" alt=""/>
