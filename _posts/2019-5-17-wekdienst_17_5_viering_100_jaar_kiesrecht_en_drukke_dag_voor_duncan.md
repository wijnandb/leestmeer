---
layout: post
title: "Wekdienst 17_5: viering 100 jaar kiesrecht en drukke dag voor Duncan"
date: Fri, 17 May 2019 06:53:55 +0200
category: nieuws
externe_link: "https://nos.nl/l/2285059"
feature_image: "https://nos.nl/data/image/2019/05/17/550580/1008x567.jpg"
---

<p>Goedemorgen! In de Ridderzaal wordt vanmiddag gevierd dat honderd jaar geleden het algemeen kiesrecht werd ingevoerd. En Duncan Laurence krijgt geen rust in de aanloop naar de finale van het Eurovisie Songfestival. Vandaag staan een repetitie en de juryshow op de rol.</p>
<p>Het is bewolkt en er kan wat regen vallen. Later breekt in het oosten de zon soms door. Het wordt 13 tot 18 graden en er staat niet veel wind. In het weekend komt de temperatuur boven de 20 graden, maar er kunnen dan ook enkele regen- of onweersbuien vallen.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Op vliegbasis Eindhoven keren de laatste Nederlandse militairen terug uit Mali. Vijf jaar lang deden ze daar mee aan de VN-vredesmissie. In de Ridderzaal wordt gevierd dat honderd jaar geleden het algemeen kiesrecht werd ingevoerd. Op NPO 1 en op NOS.nl is het programma live te zien, van 14.45 - 16.00 uur. Duncan Laurence plaatste zich gisteravond voor de finale van het Eurovisie Songfestival. Die is morgen, maar vandaag moet hij ook alweer aan de bak: vanmiddag is er een repetitie en vanavond de juryshow. </p>
<h2>Wat heb je gemist?</h2>
<p>Mensen met een beperking die hun stem willen uitbrengen, ondervinden nog steeds problemen in het stembureau. Bij een meldpunt van het College voor de Rechten van de Mens kwamen na de Provinciale Statenverkiezingen 188 meldingen daarover binnen. Bij de gemeenteraadsverkiezingen een jaar eerder waren dat er nog 148. De meeste klachten gingen over de hulpverlening in het stemhokje en de toegankelijkheid van stembureaus.</p>
<h2>Ander nieuws uit de nacht:</h2>
<p> De Chinees-Amerikaanse sterarchitect I.M. Pei is op 102-jarige leeftijd overleden. Pei is onder meer bekend als ontwerper van de glazen piramide van het Louvre in Parijs. De Amerikaanse oud-militair Chelsea Manning moet opnieuw de cel in. Ze weigert een verklaring af te leggen over haar contacten met WikiLeaks. Manning zat tussen 2010 en 2017 in de gevangenis voor het lekken van staatsgeheime informatie aan de klokkenluiderswebsite. Een traumachirurg van het Medisch Spectrum Twente is deze maand ontslagen vanwege ongewenste intimiteiten en verbaal agressief en intimiderend gedrag. Dat melden de Volkskrant en RTV Oost. Over de 64-jarige arts zijn sinds 2014 achttien meldingen gedaan. </p>
<h2>En dan nog even dit:</h2>
<p>Heb jij de Nederlandse nationaliteit? En ben je ouder dan 18? Dan mag je bij landelijke verkiezingen stemmen. Heel normaal, toch?</p>
<p>Nou, nee. Dat algemeen kiesrecht kwam er honderd jaar geleden niet zomaar. Er ging een hele strijd aan vooraf.</p>
<p>NOS op 3 maakte deze special, waarin je kunt ontdekken of jij vroeger had mogen stemmen:</p>
