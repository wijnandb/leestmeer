---
layout: post
title: "Mollema weer boos op de motoren in de koers: 'Echt belachelijk'"
date: Sat, 13 Jul 2019 22:58:41 +0200
categories: 
- sport 
- wielrennen 
externe_link: "https://nos.nl/l/2293387"
feature_image: "https://nos.nl/data/image/2019/07/13/563324/1008x567.jpg"
---

<p>"In het peloton reden we de hele dag, alle afdalingen achter de motor. Echt belachelijk..."</p>
<p>In niet mis te verstane woorden maakt Bauke Mollema - niet voor de eerste keer - duidelijk wat hij vindt van de motoren in koers en in hoeverre die in zijn ogen invloed op het verloop ervan hebben.</p>
<p>"Ik heb al met de jury gepraat onderweg. De televisiemotor rijdt de hele tijd één seconde ervoor, in de afdaling is dat een groot verschil", meent de renner van Trek-Segafredo.</p>
<p>"Niet alleen voor de aerodynamica, maar ook omdat je dan een richtpunt hebt. Je kunt goed naar de remlichten van zo'n motor kijken om te zien wat voor bocht eraan komt. Echt belachelijk hoeveel harder het peloton daardoor is gegaan."</p>
<h2>'Wegwezen'</h2>
<p>Het is niet de eerste keer deze Tour dat Mollema zijn onvrede uit over deze kwestie. In de zesde etappe van Mulhouse naar La Planche des Belles Filles op donderdag maakte hij een gebaar richting de motor die voor het peloton reed, met het vriendelijke doch dringende verzoek meer afstand te nemen.</p>
<p>Dat een motor invloed heeft, is inmiddels wetenschappelijk bewezen. Volgens de Technische Universiteit Eindhoven boekt een renner bijvoorbeeld 2,6 seconden winst als hij of zij één minuut lang op 30 meter achter een motor rijdt.</p>
<p>De TU gebruikte twee methoden voor het meten van de luchtweerstand: computersimulaties en een windtunnel. De resultaten zijn volgens hoogleraar bouwfysica Bert Blocken overeenkomstig.</p>
<p>"Het hangt af van de afstand tussen renner en motor, maar zonder zijwind krijgt een renner ongeveer 23 procent minder luchtweerstand. Dat betekent dat op vlak terrein een renner ongeveer 5,4 seconden per kilometer wint door de motor", legde Blocken vrijdagavond uit in de Avondetappe.</p>
<p>Bekijk in de video's hieronder de uitleg van hoogleraar Blocken met animaties om het te verduidelijken:</p>
<p>De hoogleraar heeft begrepen dat de motards voor de start van de Tour gebrieft zouden zijn een "zekere afstand" te moeten nemen van de renners.</p>
<p>De UCI laat in een reactie weten deze kwestie tijdens de Ronde van Frankrijk nauwlettend in de gaten te houden. En Tourorganisatie ASO heeft ook al opgetreden. Zo is een fotograaf deze Tour een dag geschorst geweest omdat hij, meerdere waarschuwingen negerend, bleef rijden op een plek waar dat niet mocht.</p>
<p>Eerder dit jaar tijdens de Giro d'Italia schorste de UCI nog een motor van het Italiaanse televisiestation RAI voor het te dicht op het peloton rijden. Zowel de cameraman als bestuurder mocht één dag niet in de koers meerijden.</p>
<p>Na de vijftiende etappe van diezelfde Ronde van Italië wond Mollema zich ook al op over de motoren. "De hele dag reden de motoren zo'n tien tot dertig meter voor het peloton. Serieus, UCI. Is dit een WorldTour-race?"</p>
<p>Na afloop van de Touretappe van zaterdag uitte ook Jakob Fuglsang zijn onvrede. De kopman van Astana vond dat Thibaut Pinot en Julian Alaphilippe, ontsnappers in de slotfase, profijt hadden van de motor. Dit werd door Alaphilippe ontkend.</p>
<p>Pinot finishte uiteindelijk als tweede en is nu de best geklasseerde klassementsrenner in de Ronde van Frankrijk (derde). Zijn voorsprong op Fuglsang bedraagt 49 seconden.</p>
