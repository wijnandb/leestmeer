---
layout: post
title: "Van der Breggen laat ploeggenote winnen en zet stap naar eindzege"
date: Sat, 18 May 2019 01:21:30 +0200
categories: 
- sport 
- wielrennen 
externe_link: "https://nos.nl/l/2285190"
feature_image: "https://nos.nl/data/image/2019/05/18/550780/1008x567.jpg"
---

<p>Wielrenster Anna van der Breggen heeft een grote stap gezet op weg naar de eindzege in de Ronde van Californië.</p>
<p>De wereldkampioene kwam in de tweede etappe samen met haar ploeggenote Katie Hall met meer dan een halve minuut voorsprong op de eerste achtervolger over de finish.</p>
<p>Van der Breggen, die de ronde in 2017 won, soleerde donderdag naar de zege in de eerste rit en liet een dag later, in de korte, maar zware koninginnenrit naar de top van Mount Baldy (7,6 kilometer à 8,8%) de concurrentie weer haar hielen zien.</p>
<p>Nu sprong ze weg met haar ploeggenote Hall. Op de finish liet ze de zege aan de Amerikaanse, die vorig jaar bij absentie van Van der Breggen het berg- en het eindklassement won.</p>
<p>Bij de mannen is Tadej Pogacar de nieuwe leider in de Ronde van Californië. De Sloveen van UAE-Emirates won de koninginnenrit naar Mount Baldy door medevluchter Sergio Higuita in de eindsprint te verslaan. Jumbo-Visma-kopman George Bennett werd derde.</p>
<p>In de slotklim naar de top van diezelfde Mount Baldy achterhaalde de uit de meute weggesprongen Maximilian Schachmann een kopgroep van acht, onder wie Lennard Hofstede van Jumbo-Visma.</p>
<p>De Bora-renner ging solo verder, maar werd achterhaald door Pogacar, Sergio Higuita, Bennett en Richie Porte. Schachmann loste als eerste en daarna moesten ook Porte en Bennett eraf.</p>
<p>In de laatste bocht kwam Higuita, op papier de betere sprinter, niet goed uit en Pogacar won en kreeg - met nog één etappe te gaan - het geel om zijn schouders. </p>
