---
layout: post
title: "Tata Steel: RIVM-onderzoek naar risico's grafietregens was onvolledig"
date: Thu, 20 Jun 2019 01:58:32 +0200
category: nieuws
externe_link: "https://nos.nl/l/2289784"
feature_image: "https://nos.nl/data/image/2019/06/20/557772/1008x567.jpg"
---

<p>Tata Steel uit scherpe kritiek op de conclusie van het RIVM dat de grafietregens zo veel metalen bevatten dat ze ongezond zijn voor kinderen. Volgens het staalbedrijf uit Velsen was het onderzoek onvolledig en is daardoor voorbarige onrust ontstaan.</p>
<p>In een brief aan het personeel, die in handen is van NH Nieuws, schrijft de directie van Tata Steel dat het RIVM niet exact hetzelfde materiaal heeft onderzocht als eerder in grafietregens zat. "De stelligheid waarmee er vervolgens over de gezondheidsrisico's is gecommuniceerd, was daardoor niet juist", staat in de brief.</p>
<p>Begin juni concludeerde het RIVM dat de geschatte blootstelling van lood, mangaan en vanadium door de grafietregens ongewenst is. Kinderen zouden onder meer neurologische ontwikkelingsstoornissen kunnen oplopen.</p>
<p>Tata Steel schrijft dat eigen experts en deskundigen van gerenommeerde onderzoeksinstituten kritisch zijn. "Ze komen tot dezelfde conclusie en geven aan dat je op basis van dit RIVM onderzoek niet kan stellen dat er grote gezondheidsrisico's zijn."</p>
<p>Ondanks de kritiek op het onderzoek schrijft Tata Steel de overlast door de grafietregens nog altijd serieus te nemen, net als de zorgen onder omwonenden. De eerder aangekondigde maatregelen zet het bedrijf dan ook door.</p>
<h2>Buiten spelen</h2>
<p>RIVM zei gisteravond op een bewonersbijeenkomst dat er wel degelijk gedegen onderzoek is gedaan. Onderzoeker Joke Herremans vergeleek de risico's door de grafietregens met een stoplicht. "Groen voor niets aan de hand, rood voor grote problemen. Het begint nu oranje te worden."</p>
<p>Herremans: "Het is schadelijker om je kind binnen te houden door het niet te laten buitenspelen. Het blijft dan wel van belang om je handen te wassen en alles goed schoon te houden." Het RIVM zei later met een uitgebreider reactie te komen op de brief van Tata Steel.</p>
<p>Omwonenden vroegen op de bijeenkomst om vervolgonderzoeken.</p>
