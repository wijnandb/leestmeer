---
layout: post
title: "Federer, Djokovic en Nadal zonder moeite naar kwartfinales Wimbledon"
date: Mon, 08 Jul 2019 16:25:57 +0200
category: sport
externe_link: "https://nos.nl/l/2292611"
feature_image: "https://nos.nl/data/image/2019/07/08/562133/1008x567.jpg"
---

<p>In navolging van Novak Djokovic en Rafael Nadal heeft ook Roger Federer de kwartfinales van Wimbledon bereikt. De Zwitser won simpel van de Italiaan Matteo Berrettini (6-1, 6-2, 6-2).</p>
<p>Waar bij de vrouwen de topvijf van de plaatsingslijst al uit het toernooi ligt, kwamen de nummers een, twee en drie van de wereldranglijst bij de mannen hun partijen moeiteloos door.</p>
<p>Berrettini was een speelbal van Federer en mocht geen moment hopen op een stunt tegen de achtvoudig Wimbledonkampioen. Binnen een uur en een kwartier was de wedstrijd gespeeld. Daarmee had de Zwitser een half uur minder werk dan Djokovic en Nadal.</p>
<p>Djokovic had op zijn beurt nauwelijks moeite met Ugo Humbert. De Serviër versloeg de Fransman, die nog nooit eerder doordrong tot de vierde ronde in een grandslamtoernooi, in straight sets (6-3, 6-2, 6-3).</p>
<p>Eerder op de dag sloeg Nadag zich overtuigend langs de Portugees João Sousa. De Spaanse nummer drie van de plaatsingslijst gaf zijn opponent geen moment het idee dat er wat te halen viel: 6-2, 6-2, 6-2.</p>
<p>Sam Querrey is in de kwartfinales de tegenstander van Nadal, de Belg Goffin neemt het op tegen Djokovic en Kei Nishikori staat tegenover Federer. In de halve finales kunnen Nadal en Federer elkaar treffen.</p>
<p>Dinsdag spelen de vrouwen de kwartfinales, woensdag komen de mannen weer in actie.</p>
