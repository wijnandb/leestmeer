---
layout: post
title: "Vrouw mishandelde agent Rotterdam doet emotionele oproep"
date: Mon, 02 Sep 2019 08:31:50 +0200
category: binnenland
externe_link: "https://www.telegraaf.nl/nieuws/1245399728/vrouw-mishandelde-agent-rotterdam-doet-emotionele-oproep"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a27dd18e-cd67-11e9-b921-0218eaf05005.jpg"
---

<p class="intro">„We zijn nu drie dagen verder. Het feestje is voorbij. Maar niet in ons huis. In ons huis moeten de kinderen stil zijn. Papa ligt op bed.” De vrouw van de agent die afgelopen vrijdag knock-out werd geslagen door deelnemers van een trouwstoet in Rotterdam doet nu een emotionele oproep aan omstanders. Ze deelt haar persoonlijke verhaal in de hoop dat mensen die opnamen hebben gemaakt of iets hebben gezien naar de politie stappen zodat uiteindelijk de dader gepakt kan worden. „Dan kunnen wij dit een plaats geven.”</p> <p>„Nu, drie dagen later snapt mijn hart het nog niet. Hoe kan je in vredesnaam een feestje vieren als je weet waar jouw feestje toe geleid heeft? Iedereen op jouw trouwfeest weet wie er verantwoordelijk was”, deelt de vrouw in haar openbare brief. „Op RTV Rijnmond en Dumpert zag ik de eerste beelden. Een toeterende trouwstoet. Een duidelijk overlastgevende trouwstoet. Een agent die bijna van zijn sokken wordt gereden. Mijn agent”, vertelt zijn vrouw.</p><p>Trots</p><p>„De volgende beelden laten een zwarte vlek op een groene strook zien. Een agent die daar alleen ligt. Hulpeloos. Mijn agent. Dan staat hij op. Hij handelt. Vraagt er collega’s bij, noteert kentekens van wegscheurende auto’s. Jemig, wat ben ik trots op mijn man.”</p><p>De vrouw geeft aan meerdere redenen te hebben haar verhaal te delen. „Allereerst is de politieagent gewoon de buurman waar jij je ladder van leent. De voetbalsupporter die jouw club aanmoedigt. Een agent is de vrijwilliger in het bejaardentehuis waar jouw moeder zit of de vader die hand in hand met zijn kindjes door de straat wandelt.”</p><p>Dan richt ze zich tot de dader: „Jij, die van achteren mijn man neersloeg, wees asjeblieft een echte man. Je hebt je feestje gehad. Je hebt getoeterd. Je bent blij geweest. Meld je. Neem je verantwoordelijkheid. Jij, de feestganger wie dit deed.”</p>
