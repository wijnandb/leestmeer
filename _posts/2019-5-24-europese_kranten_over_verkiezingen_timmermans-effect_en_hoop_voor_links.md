---
layout: post
title: "Europese kranten over verkiezingen: Timmermans-effect en hoop voor links"
date: Fri, 24 May 2019 13:41:19 +0200
category: nieuws
externe_link: "https://nos.nl/l/2286106"
feature_image: "https://nos.nl/data/image/2019/05/24/552250/1008x567.jpg"
---

<p>De kranten in Europa zijn verbaasd over de waarschijnlijke uitkomst van de Nederlandse verkiezingen. "Hoop voor sociaal-democratie", "Verrassing" en "Timmermans-effect" valt te lezen in de koppen.</p>
<p>De Nederlandse exitpolls zijn van belang omdat de meeste landen nog naar de stembus moeten. "Het verkiezingssucces van Timmermans laat de sociaal-democraten hopen", kopt de Süddeutsche Zeitung. Omdat de PvdA de sterkste kracht in Nederland lijkt te zijn, ziet het er ook "erg goed uit in de algemene Europese context", stelt fractievoorzitter Udo Bullmann van de sociaal-democraten in het Europees parlement in de krant.</p>
<p>De Oostenrijkse krant Krone plaatst een grote foto van het feestje bij de PvdA met uitgelaten aanhangers op het moment dat de eerste prognoses bekend worden. De kop is feitelijk: "Sociaal-democraten gaan vooruit." En daaronder nog een foto van premier Rutte zwaaiend op de fiets op weg naar een stembureau.</p>
<p>In Italië focussen de kranten zich op de populistische partijen. "Exitpolls in Nederland: 4 zetels voor Eurosceptische partijen", schrijft La Repubblica. Onder een grote foto van Geert Wilders, vorig weekend nog op bezoek in Milaan, staat dat zijn partij maar één zetel heeft gekregen.</p>
<h2>Onverwacht</h2>
<p>Terwijl de populisten en liberalen favoriet waren, wint de arbeiderspartij, schrijft de Franse krant Le Monde. Ook in de Franse media gaat het over het Timmermans-effect en het voordeel dat hij had door zijn functie als vice-voorzitter van de Europese Commissie.</p>
<p>In Spanje is Timmermans een bekende politicus. El Pais kiest echter voor een foto van die andere winnaar, Thierry Baudet, onder de kop: "De peilingen in Nederland geven de overwinning aan sociaal-democraten". Verder analyseert de krant dat Forum voor Democratie evenveel zetels lijkt te behalen als GroenLinks.</p>
<p>Ook in Hongarije is de overwinning van de PvdA niet onopgemerkt gebleven. De partij van Timmermans wint de verkiezingen, is de teneur in de Hongaarse kranten. Ook is er aandacht voor de waarschijnlijke herverkiezing van Kati Piri, nummer vier op de PvdA-lijst, die Hongaarse wortels heeft.</p>
