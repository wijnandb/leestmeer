---
layout: post
title: "Movistar verliest Quintana aan Arkéa-Samsic en Carapaz aan Ineos"
date: Mon, 02 Sep 2019 15:20:23 +0200
categories: 
- sport 
- wielrennen 
externe_link: "https://nos.nl/l/2300047"
feature_image: "https://nos.nl/data/image/2019/09/01/574218/1008x567.jpg"
---

<p>Movistar moet opnieuw afscheid nemen van twee toprenners. Nadat Mikel Landa eerder al had laten weten te verhuizen naar Bahrein-Merida, vertrekken nu ook Nairo Quintana (winnaar van de Giro van 2014 en de Vuelta van 2016) en Richard Carapaz, die dit jaar de Giro won.</p>
<p>De Colombiaan Quintana, die acht jaar voor Movistar koerste, tekent voor drie seizoenen bij Arkéa-Samsic, dat nu nog de status van procontinental team heeft. Ook zijn twee jaar jongere broer Dayer, landgenoot Winner Annacona en de Italiaan Diego Rosa zullen komend seizoen het shirt van Arkéa dragen.</p>
<p>De 29-jarige Quintana, die twee keer als tweede eindigde in de Tour de France, noemt de overstap een keerpunt in zijn carrière. "Ik was op zoek naar een ploeg waar ik me lekker kan voelen en ik denk dat ik dat die heb gevonden. Mijn persoonlijke ambitie zal niet veranderen: ik wil de Tour de France winnen."</p>
<p>De 26-jarige Carapaz, de eerste Ecuadoraanse winnaar van een grote ronde, gaat de gelederen van Ineos versterken. Ook hij tekent een contract voor drie seizoenen.</p>
<p>"Dit is voor mij een uitgelezen kans om verder te groeien als renner", zegt Carapaz over de transfer. "Ik ken al heel wat jongens in het team en ben er zeker van dat ik mijn plaats zal vinden in de groep. Ik wil voor Ineos grote triomfen vieren."</p>
<h2>Mas naar Movistar</h2>
<p>Tegenover het verlies van beide toprenners staat de komst van Enric Mas. Movistar maakte eerder al bekend de 24-jarige Spanjaard, dit seizoen rijdend voor Deceuninck-QuickStep en vorig seizoen tweede in de Vuelta, te hebben vastgelegd.</p>
