---
layout: post
title: "Von der Leyen op koers met man-vrouwverhouding in Europese Commissie"
date: Sun, 25 Aug 2019 08:51:38 +0200
category: politiek
externe_link: "https://nos.nl/l/2298876"
feature_image: "https://nos.nl/data/image/2019/08/25/572344/1008x567.jpg"
---

<p>De nieuwe Europese Commissie krijgt mogelijk voor het eerst evenveel mannelijke als vrouwelijke commissarissen. Hoewel er nog vier vacatures ingevuld moeten worden, lijkt de nieuwe voorzitter van de Commissie Ursula von der Leyen woord te kunnen houden. Ze beloofde voor de zomer een commissie met evenveel mannen als vrouwen.</p>
<p>Op dit moment is van 23 landen bekend wie ze van plan zijn om naar Brussel te sturen. Voorlopig zijn tien vrouwen en dertien mannen naar voren geschoven. Frankrijk, Roemenië, Portugal en Italië hebben nog niet gekozen.</p>
<p>Eind deze week wil Von der Leyen de namen van alle potentiële commissarissen binnen hebben, waarna het Europees Parlement met de hoorzittingen kan beginnen.</p>
<h2>Politieke verdeling</h2>
<p>Voorlopig zijn de christendemocraten in de meerderheid met negen kandidaten. De sociaaldemocraten hebben tot op heden zeven nieuwe commissarissen (inclusief de Nederlander Frans Timmermans), maar kunnen eveneens op negen komen, omdat de verwachting is dat Portugal en Roemenië met een sociaaldemocraat op de proppen komen.</p>
<p>Opvallend is dat de liberalen vooralsnog op vier posten staan in de nieuwe Commissie: de Deense vice-voorzitter Margrethe Vestager, Kadri Simson uit Estland, de Tsjechische Vera Jourová en Didier Reynders uit België. Waarschijnlijk komt daar nog een Franse kandidaat bij, zodat de liberalen vijf posten in de wacht slepen.</p>
<p>De Europese Conservatieven (ECR/Acre) hebben de Pool Krzysztof Szczerski, op dit moment nog chef van het kabinet van de Poolse president. De Groenen hebben Virginijus Sinkevicius uit Litouwen, die nu nog minister is in zijn land. Slovenië stuurt de partijloze politicus Janez Lenarcic.</p>
<h2>Terugkeer</h2>
<p>In totaal keren acht politici terug in de nieuwe Europese Commissie, onder wie dus Frans Timmermans. Verder komt de Bulgaarse Mariya Gabriel terug. In de ploeg van Juncker hield ze zich bezig met onder meer digitalisering, maar Bulgarije wil graag een upgrade, waarbij landbouw wordt genoemd.</p>
<p>Ook Oostenrijk, Slowakije, Letland, Denemarken, Tsjechië en Ierland nomineren dezelfde commissaris. Phil Hogan, die nu nog landbouw doet, hoopt een economische portefeuille te krijgen en de Deense Vestager wordt naast Timmermans de andere vice-voorzitter van de Commissie.</p>
