---
layout: post
title: "Celstraf geëist tegen Syriëganger Maseh N. (23)"
date: Mon, 01 Jul 2019 15:31:36 +0200
category: binnenland
externe_link: "https://www.telegraaf.nl/nieuws/173980096/celstraf-geeist-tegen-syrieganger-maseh-n-23"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4310b90c-9c14-11e9-adc6-02c309bc01c1.jpg"
---

<p class="intro">Tegen de 23-jarige Maseh N. heeft het Openbaar Ministerie (OM) maandag voor de rechtbank in Rotterdam zes jaar cel geëist, wegens deelname aan de terroristische organisatie Islamitische Staat (IS). N. komt uit Den Haag en vertrok in 2015 naar Syrië. Zijn moeder gaf hem als vermist op. Bij zijn terugkeer naar Nederland, in november 2018, werd hij gearresteerd.</p> <p>Volgens het OM leek N. maanden vóór zijn vertrek geradicaliseerd. Hij was toen veel bezig met zijn geloof en zou gezegd hebben dat hij wilde deelnemen aan de jihad en martelaar wilde zijn. Na aankomst in het kalifaat zou de man een training hebben gevolgd en trouw hebben gezworen aan IS. Hij stond ook op de loonlijst van IS en zou 90 dollar per maand hebben ontvangen, aldus het OM.</p><p>Volgens zijn eigen verklaring wilde N. niet vechten en is hij daarom door IS gestraft. N. zou spijt hebben gehad van zijn stap en wilde na enkele dagen alweer vertrekken. Sinds de zomer van 2018 zou hij met behulp van smokkelaars hebben geprobeerd het strijdgebied te verlaten. Dat N. als burger in het kalifaat wilde leven, gelooft justitie niet. „De verdachte heeft bijgedragen aan gruwelijke terroristische misdrijven die in Syrië en Irak worden gepleegd”, aldus de officier van justitie.</p><p>De rechtbank doet uitspraak op 15 juli.</p>
