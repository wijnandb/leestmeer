---
layout: post
title: "Williams komt schrikmoment te boven op US Open, Barty en Plísková onderuit"
date: Sun, 01 Sep 2019 23:08:44 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/C6wLfGWXLjE/2299949"
feature_image: "https://nos.nl/data/image/2019/09/01/574314/1008x567.jpg"
---

<p>Serena Williams heeft voor de zestiende keer de kwartfinales van de US Open bereikt. De 37-jarige Amerikaanse klopte in de vierde ronde de Kroatische Petra Martic met 6-3, 6-4 en boekte haar 99ste zege op de banen van Flushing Meadows.</p>
<p>Martic brak in de eerste game direct haar opponente, maar dat voordeel was een game later weer weg. Ook in het vervolg kreeg de Kroatische kansen. Williams wist zich met haar krachtige groundstrokes echter steeds uit de nesten te werken.</p>
<p>In de tweede set sloeg Williams even de schrik om het hart. Ze verdraaide haar enkel, zat met een van pijn vertrokken gezicht op de baan en vroeg een time-out aan voor een medische behandeling. Na behandeling door de fysiotherapeut kon ze vervolgens toch op volle kracht doorspelen.</p>
<h2>Duel Williams-Barty komt er niet</h2>
<p>In de volgende ronde speelt Williams tegen de Chinese Wang Qiang. Zij zorgde voor een stunt door de als tweede geplaatste Ashleigh Barty uit te schakelen met 6-2, 6-4.</p>
<p>Barty, die dit jaar Roland Garros wist te winnen, leverde in de eerste ronde tegen Zarina Diyas ook de eerste set in, maar kon toen de schade nog repareren. Daar was ditmaal geen sprake van met 22 winners tegenover liefst 39 onnodige fouten.</p>
<p>Ook voor Karolína Plísková viel het doek in de vierde ronde. De Tsjechische nummer drie van de wereld en verliezend finaliste van 2016 boog voor de Britse Johanna Konta met 7-6 (1), 3-6, 5-7.</p>
<h2>Svitolina verslaat Keys</h2>
<p>Jelina Svitolina versloeg Madison Keys met 7-5, 6-4 en heeft nu op alle grandslamtoernooien tenminste een keer de laatste acht bereikt.</p>
<p>Keys won deze maand al het toernooi van Cincinnati en maakte ook in New York veel indruk. Dit keer maakte ze echter veel te veel fouten om het de solide spelende Oekraïense lastig te maken.</p>
<p>Tot aan 5-5 wist de verliezend finaliste van 2017 dankzij haar goede service bij te blijven, maar in het vervolg kwamen de vele ballen die ze in het net sloeg haar duur te staan.</p><img src="http://feeds.feedburner.com/~r/nossporttennis/~4/C6wLfGWXLjE" height="1" width="1" alt=""/>
