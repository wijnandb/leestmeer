---
layout: post
title: "Verbaasde reacties na tweet Pieter van Vollenhoven over Assen"
date: Tue, 27 Aug 2019 14:05:16 +0200
categories: 
- entertainment 
- royalty 
externe_link: "https://www.telegraaf.nl/entertainment/417115400/verbaasde-reacties-na-tweet-pieter-van-vollenhoven-over-assen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f8526c56-c90b-11e9-b9ef-02c309bc01c1.jpg"
---

<p class="intro">Op Twitter wordt met verbazing gereageerd op een tweet van Pieter van Vollenhoven over de gebeurtenissen in Assen, waar zaterdag een 32-jarige man om het leven kwam na een confrontatie met buurtbewoners. In zijn tweet, die Van Vollenhoven maandag verstuurde, noemt hij de actie van de vijf buurtbewoners „een goed voorbeeld van burgerarrest.”</p> <p>Van Vollenhoven is voorzitter van de Stichting Maatschappij en Veiligheid (SMV), lid van het Koninklijk Huis en voormalig voorzitter van de Onderzoeksraad voor Veiligheid (OVV). „Natuurlijk moet de doodsoorzaak worden onderzocht, dat zou bij de politie ook gebeuren. Maar burgermoed spreekt de SMV in principe aan”, aldus Van Vollenhoven.</p><p>Hoewel de tweet maandag is verstuurd, leidt die ook dinsdag nog tot vele verbaasde reacties. „Er is iemand door omgekomen! En het misbruik is ook nog hoogst onzeker”, zegt iemand. Een ander merkt op: Dat meent u niet. Een dove en waarschijnlijk onschuldige man is gedood”, merkt iemand anders op.</p><p>„Ze hadden om hem heen kunnen gaan staan, insluiten, hem met geen vinger hoeven aanraken”, aldus een kritische lezer van de tweet, waarop 240 commentaren zijn geplaatst. „Daarbij: u veroordeelt de dode impliciet al voor iets, waarvan we niet eens weten òf het wel is gebeurd. Niet erg kies”, voegt zij toe.</p><p>De vijf mannen gingen de confrontatie met de 32-jarige man aan omdat ze hem verdachten van een zedendelict met een 4-jarig meisje in een speelplaats in de woonwijk. Zondagavond besloot de politie hen vrij te laten. Ze blijven wel verdachte van betrokkenheid bij zijn dood. Of er sprake was van een zedendelict wordt nog onderzocht door de politie.</p><p>De uitspraken van Van Vollenhoven krijgen ook bijval: 94 mensen hadden de tweet tot dinsdag halverwege de middag geliked.</p><p>Richtlijnen van de politie over het burgerarrest schrijven voor dat iemand die wordt aangehouden, overgedragen moet worden aan de politie. „Het gebruikte geweld mag niet verder gaan dan nodig om te bereiken dat de verdachte er niet vandoor gaat”, meldt de politie ook op haar website.</p>
