---
layout: post
title: "Sterspeler Sterling kijkt uit naar duels met 'wonderful' Van Dijk en De Ligt"
date: Thu, 06 Jun 2019 13:39:48 +0200
category: sport
externe_link: "https://nos.nl/l/2287858"
feature_image: "https://nos.nl/data/image/2019/06/06/554967/1008x567.jpg"
---

<p>Het Nederlands elftal krijgt vanavond in het duel met Engeland te maken met een makkelijk scorende tegenstander. De afgelopen drie wedstrijden (tegen Kroatië, Montenegro en Tsjechië) scoorden de Engelsen maar liefst twaalf keer.</p>
<p>Raheem Sterling is een van de sterspelers in de Engelse aanvalslinie. De buitenspeler van Manchester City scoorde vier keer in die drie interlands. Hij kijkt uit naar de duels met Oranje-verdedigers Matthijs de Ligt en Virgil van Dijk in de halve finale van de Nations League.</p>
<p>Tom Egbers sprak in aanloop naar de wedstrijd met de 24-jarige aanvaller, die vanavond zijn vijftigste interland speelt. Bekijk hier het interview:</p>
<p>"Absoluut. Het zijn twee fantastische centrale verdedigers", zegt Sterling over De Ligt en Van Dijk. "Ze hebben allebei een geweldig seizoen achter de rug. Als je wilt groeien, moet je jezelf testen tegen de beste spelers op internationaal niveau. Het is een mooie kans en een mooi podium om te laten zien wat je kunt."</p>
<h2>'Goede kans om toernooi te winnen'</h2>
<p>In 1966 won Engeland voor het laatst een prijs, het wereldkampioenschap in eigen land. Dat is lang geleden. Sterling gelooft dat hij nu deel uitmaakt van een generatie die een einde kan maken aan die droogte. "Ik denk dat onze generatie een goede kans maakt om snel een toernooi te winnen", zegt hij.</p>
<p>Engeland staat met een vierde plaats hoger op de FIFA-ranking dan Nederland, dat zestiende staat. Dat betekent volgens Sterling niet dat zijn ploeg vanavond favoriet is. "Zo zou ik het niet zeggen. Beide teams hebben veel kwaliteit en geweldige spelers. We weten dat het een lastige wedstrijd wordt."</p>
