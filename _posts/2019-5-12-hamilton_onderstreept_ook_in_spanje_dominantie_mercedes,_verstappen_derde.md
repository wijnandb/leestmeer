---
layout: post
title: "Hamilton onderstreept ook in Spanje dominantie Mercedes, Verstappen derde"
date: Sun, 12 May 2019 16:49:25 +0200
categories: 
- sport 
- autosport 
externe_link: "https://nos.nl/l/2284274"
feature_image: "https://nos.nl/data/image/2019/05/12/549448/1008x567.jpg"
---

<p>Mercedes blijft de strijd om de wereldtitel in de Formule 1 domineren. Lewis Hamilton won voor de derde keer op rij de Grand Prix van Spanje (vier in totaal) en neemt daarmee de leiding in de WK-stand weer over van teamgenoot Valtteri Bottas.</p>
<p>Max Verstappen kwam in zijn geliefde Barcelona, waar hij in 2016 zijn eerste grandprixzege boekte, als derde over de finish. Hij legde met een sterke start (van plaats vier naar drie) de basis voor zijn tweede podiumplaats van het seizoen.</p>
<h2>Goede race Verstappen</h2>
<p>Gelet op de overheersing van de twee Mercedessen, die voor de vijfde keer in vijf races dit seizoen voor een 1-2 zorgden, zat ook niet meer in voor de Limburger, die op een goede race kon terugkijken. De van poleposition vertrokken Bottas kwam na 66 raceronden als tweede over de streep.</p>
<p>"De eerste bocht was hectisch, maar bij bocht drie kon ik de derde plaats innemen. We missen wat topsnelheid, maar dit was een goede race", meende Verstappen, die eerder dit seizoen in Australië ook als derde werd afgevlagd. "Na de herstart heb je twee Ferrari's achter je zitten en je weet dat verdedigen moeilijk wordt. Op de rechte stukken had ik wat extra, zodat ik de derde plaats kon veiligstellen."</p>
<p>De Ferrari's van Sebastian Vettel en Charles Leclerc waren grote delen van de race vooral met elkaar in gevecht, in plaats van met de concurrentie, en eindigden respectievelijk als vierde en vijfde.</p>
<p>Hamilton won in Spanje na Bahrein en China zijn derde grand prix van het seizoen en staat nu op 76 grandprixzeges.</p>
<h2>Superstart Hamilton, Verstappen naar plek drie</h2>
<p>Hamilton startte razendsnel en versloeg Bottas in de 632 meter lange spurt naar de eerste bocht. Verstappen passeerde in de derde bocht Vettel buitenom en rukte zo op naar de derde plaats.</p>
<p>Vóór de Nederlander sloeg Hamilton snel een gaatje, achter hem duelleerden beide Ferrari's om plek vier. Leclerc won die strijd (ronde 12), waarna de Monegask de jacht op Verstappen opende. Die bleek te snel, te constant en bleef uit zicht.</p>
<p>Verstappen nam in de 44ste ronde zijn tweede stop en kwam achter Leclerc terug op de baan. De vraag was of Leclerc de race op de hardere band zou uitrijden. "No way", zei Verstappen over de boordradio.</p>
<p>Zijn gelijk bleek snel: de Ferrari-coureur dook naar binnen toen de safetycar na een botsing van Norris en Stroll moest uitrukken.</p>
<h2>'Sprintrace'</h2>
<p>Het hele veld schoof in elkaar, maar na de herstart (ronde 53 van 66) leverde de 'sprintrace' die volgde aan kop van de wedstrijd geen wijzigingen meer op.</p>
<p>Over twee weken staat in Monte Carlo de zesde grand prix van het seizoen op het programma.</p>
