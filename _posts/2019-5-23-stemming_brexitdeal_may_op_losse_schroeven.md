---
layout: post
title: "Stemming Brexitdeal May op losse schroeven"
date: Thu, 23 May 2019 13:41:13 +0200
category: buitenland
externe_link: "https://www.telegraaf.nl/nieuws/3636143/stemming-brexitdeal-may-op-losse-schroeven"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7402a1bc-7d59-11e9-9403-0217670beecd.jpg"
---

<p class="intro">De Britse premier Theresa May overlegt weer met ministers over haar Brexitplan. Ze had de deal over het vertrek van het land uit de EU eigenlijk in de week van 3 juni willen voorleggen aan het Lagerhuis, maar het is de vraag of dat nog doorgaat. Het voorstel staat niet op de parlementaire agenda voor die week.</p> <p>Parlementariërs hebben de deal van May tot dusver al drie keer verworpen. Ze probeerde het akkoord aantrekkelijker te maken voor de oppositie door er allerlei concessies aan te verbinden, maar dat pakte averechts uit. Veel partijgenoten reageerden woedend en de positie van de premier kwam onder grote druk te staan.</p><p>Het oorspronkelijke plan was om de aangepaste overeenkomst op vrijdag te publiceren, maar dat gaat nu pas begin juni gebeuren. Een regeringsfunctionaris zei donderdag dat het eigenlijk de bedoeling was de deal op vrijdag 7 juni voor te leggen aan het Lagerhuis. „Maar daar hebben we op dit moment nog geen overeenstemming over bereikt. We geven het Lagerhuis na het reces een update”, aldus de official.</p><p>Hoewel volop wordt gespeculeerd over het naderende vertrek van May, lijkt zij nog niet van plan te zijn de handdoek de komende dagen in de ring te gooien. Haar woordvoerder maakte bekend dat de premier ernaar uitkijkt de Amerikaanse president Donald Trump te verwelkomen. Die brengt begin komende maand een bezoek aan het Verenigd Koninkrijk.</p><p>Nieuwe ’remainer’ erbij</p><p>De Britse regering heeft ondertussen een vervanger gevonden voor de opgestapte bewindsvrouw Andrea Leadsom. De conservatieve parlementariër Mel Stride treedt aan als nieuwe Leader of the House of Commons, die de regering vertegenwoordigt in het Lagerhuis en ook in het kabinet zit.</p><p>Leadsom, een prominente brexiteer, nam ontslag uit protest tegen het brexitbeleid van premier Theresa May. Haar vervanger Stride was voorheen een onderminister bij het ministerie van Financiën. Hij staat in tegenstelling tot zijn voorganger Leadsom bekend als een zogenoemde remainer, die in 2016 tegen het Britse vertrek uit de EU stemde. Hij is ook tegen een brexit zonder deal.</p>
