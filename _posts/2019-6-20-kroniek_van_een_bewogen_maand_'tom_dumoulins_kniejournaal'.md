---
layout: post
title: "Kroniek van een bewogen maand: 'Tom Dumoulins Kniejournaal'"
date: Thu, 20 Jun 2019 22:45:57 +0200
categories: 
- sport 
- wielrennen 
externe_link: "https://nos.nl/l/2289949"
feature_image: "https://nos.nl/data/image/2019/05/14/549921/1008x567.jpg"
---

<p>"Op een gegeven moment werd het bijna een soap", aldus Tom Dumoulin over de periode na zijn veelbesproken val in de Giro d'Italia. "Elke dag Tom Dumoulins Kniejournaal. Ik werd er helemaal gek van..."</p>
<p>Uiteindelijk hakte de kopman van Sunweb deze week de knoop door. Hij gaat niet van start in de Tour de France. Onderstaand een kroniek van een bewogen maand.</p>
<p>14 mei: Tom Dumoulin komt ten val in de vierde etappe van de Giro d'Italia: "Gelukkig is er niks gebroken. Net even foto's van die knie laten maken, want ik vertrouwde het niet helemaal. Ik kon helemaal geen kracht meer zetten, het deed echt veel pijn."</p>
<p>14 mei: Sunweb-ploeggenoot Sam Oomen, nadat zijn kopman in de vierde etappe meer dan vier minuten heeft verloren: "Hij is goed hard gevallen. Ik hoop dat het meevalt..."</p>
<p>15 mei: Dumoulin in zijn hotel voor de start van de vijfde etappe: "Ik ga het proberen, maar op de rollerbank voelde het niet zo goed. Ik hoop dat het met een paar pijnstillers gaat lukken en dat ik vandaag een beetje doorkom."</p>
<p>Sunweb-ploegleider Michiel Elijzen: "Tom is teleurgesteld en aangeslagen. Logisch als je komt om de Giro te winnen en je staat na vier dagen met een dikke knie op vier minuten. Maar hij kan de knop omzetten. Hij is een vechter..."</p>
<p>15 mei: Dumoulin vlak voor de start van vijfde Giro-etappe: "Die knie baart me wel zorgen, die wordt alleen maar dikker. Ik wil in iedere geval niet naar huis gaan zonder het te hebben geprobeerd. Maar om eerlijk te zijn heb ik weinig hoop op een goede afloop..."</p>
<p>Niet veel later stapt hij af. "Hoe geblesseerd ik ben? Weet ik niet. Het voelt zo slecht, dat ik het wel even nog een keer wil controleren dat er niet een pees flink geraakt is of zo."</p>
<p>17 mei: Een MRI-scan wijst uit dat Dumoulin geen verdere schade heeft opgelopen bij zijn val. Hij moet wel minimaal een week rust houden, voordat hij weer op de fiets stapt. Er zit nog veel vocht in zijn knie.</p>
<p>7 juni: Dumoulin drie weken na de val, aan de vooravond van het Critérium du Dauphiné: "Het kan beter. Of ik pijn heb? Af en toe... Ik heb nog wat vocht in de knie. Het kraakbeen is een klein beetje beschadigd. Het is een flinke impact geweest, een flinke botkneuzing."</p>
<p>"Als het echt tegenvalt in de Dauphiné, dan wordt de Tour halen in een goede vorm ook wel heel erg moeilijk. Twee weken geleden dacht ik dat ik nu geen twijfels meer zou hebben over of mijn knie het zou halen. Die twijfels heb ik nu wel."</p>
<p>Dumoulins heeft zo langzamerhand de meestbesproken knie van Nederland. "Effe wel ja...", zegt de Limburger.</p>
<p>12 juni: Dumoulin, na de eerste dagen in de Dauphiné: "Ik compenseer een beetje met rechts. En misschien een beetje met andere spieren links. Spieren die geen tik hebben gekregen. Dat gaat op zich wel, maar het is niet ideaal."</p>
<p>15 juni: Sunweb-ploegleider Aike Visbeek na het afstappen van Dumoulin in de Dauphiné: "Of er paniek is? Nee. Vandaag nog een scan. Gewoon voor de zekerheid. Of de Tourstart in gevaar komt? Nee..."</p>
<p>17 juni: Teamarts Camiel Aldershof over operatie Dumoulin, waarbij een stukje grind werd verwijderd: "Het ziet er goed uit. We dachten eerst dat het een metalen splinter was, maar het bleek een stukje grind te zijn. We besloten het weg te halen omdat het een kleine ontsteking veroorzaakte."</p>
<p>18 juni: Trainer Hendrik Werner, nadat Dumoulin onderweg naar een hoogtestage was teruggekeerd: "Hij heeft me gisteren onderweg twee keer gebeld. Hij stelde zich de vraag: ben ik er wel aan toe? En hij draaide de auto om."</p>
<p>20 juni: Het hoge woord is eruit. Dumoulin maakt bekend niet te starten in de Tour. "De Tour gaat hem niet meer worden. Het heeft op dit moment geen zin meer. Ik had niet verwacht dat het herstel van de knie zo gecompliceerd zou worden."</p>
