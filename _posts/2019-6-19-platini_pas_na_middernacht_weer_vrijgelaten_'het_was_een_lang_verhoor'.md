---
layout: post
title: "Platini pas na middernacht weer vrijgelaten: 'Het was een lang verhoor'"
date: Wed, 19 Jun 2019 08:25:50 +0200
categories: 
- sport 
- voetbal 
externe_link: "https://nos.nl/l/2289653"
feature_image: "https://nos.nl/data/image/2019/06/19/557590/1008x567.jpg"
---

<p>MIchel Platini kan weer gaan en staan waar hij wil. De voormalige UEFA-baas werd dinsdag aangehouden en overgebracht naar een bureau van de anticorruptie-eenheid van Justitie. Daar werd hij de hele dag verhoord over zijn aandeel in het corruptieonderzoek naar de toewijzing van het WK van 2022 in Qatar.</p>
<p>Platini ontkent enige betrokkenheid bij corruptie. Er zijn geen aanklachten tegen hem bekendgemaakt door de Franse autoriteiten.</p>
<p>Even na middernacht werd Platini pas vrijgelaten. "Het duurde lang, maar gezien het aantal vragen die er waren kon het niet anders", zei de oud-voetballer na afloop tegen Franse persbureaus. "Ze hebben me vragen gesteld over Euro 2016, het WK voetbal in Rusland, het WK in Qatar, Paris Saint-Germain, de FIFA."</p>
<p>Naast Platini werden ook Sophie Dion (een voormalig adviseur van oud-president Nicolas Sarkozy) en Claude Gueant (voormalig secretaris-generaal onder Sarkozy) ondervraagd.</p>
<p>In 2010 organiseerde Sarkozy een bijeenkomst, waarbij naast Platini ook de toenmalig kroonprins van Qatar, Tamim bin Hamad al-Thani, aanwezig was. Al-Thani is inmiddels de regerende emir van Qatar en tevens eigenaar van voetbalclub Paris Saint-Germain. Sarkozy is op zijn beurt vaak aanwezig bij wedstrijden van PSG.</p>
<p>In de stemronde waarbij in dat jaar de toewijzing voor het toernooi in 2022 werd bepaald, versloeg Qatar favoriet Verenigde Staten met 14-8. Platini zat namens de UEFA in de commissie die over die toewijzing ging.</p>
