---
layout: post
title: "Opnieuw cel geëist tegen 'monster van Leersum' voor lastigvallen buren"
date: Tue, 14 May 2019 18:22:30 +0200
category: nieuws
externe_link: "https://nos.nl/l/2284621"
feature_image: "https://nos.nl/data/image/2017/08/02/407202/1008x567.jpg"
---

<p>Hij moest al een dwangsom van 300.000 euro betalen en werd door een rechter eerder veroordeeld tot drie maanden celstraf voor het terroriseren van zijn buren. Toch weet 'het monster van Leersum' volgens zijn buren nog altijd niet van ophouden. Dat bleek vandaag bij de behandeling van het hoger beroep, schrijft RTV Utrecht.</p>
<p>Rudolf R. is inmiddels 83 jaar oud en gaf zichzelf de bijnaam 'het monster van Leersum'. Al negentien jaar leeft hij op voet van oorlog met zijn buren en dat is zo uit de hand gelopen dat de rechter eraan te pas moest komen. In 2017 werd hij veroordeeld tot drie maanden cel voor het vernielen van de auto's van zijn buren en erfvredebreuk. R. ging tegen die straf in beroep.</p>
<p>En dus boog het gerechtshof in Arnhem zich vandaag over de zaak. Hoewel de verdachte inmiddels hoogbejaard is, gaat het treiteren onverminderd door, zei de advocaat van de buren.</p>
<p>R. ontkent dat en zegt zelf slachtoffer te zijn. De schuld van de ruzies zou bij de buren liggen en bovendien zou de politie geen goed werk afleveren.</p>
<p>Het Openbaar Ministerie uitte vandaag harde taal aan het adres van R. en zei dat hij leeft om het leven van zijn buren zuur te maken. "U bent al bijna twintig jaar bezig. Ik snap het gewoon niet. We mogen blij zijn dat bij uw buren zo'n hoog beheersingsniveau is te zien. Anders was dit al eerder enorm geëscaleerd."</p>
<p>In hoger beroep is opnieuw drie maanden cel en een contact- en gebiedsverbod van vijf jaar tegen de man geëist. Zijn advocaat vroeg om vrijspraak. Hij zei te betwijfelen of het een goed idee is om een 83-jarige naar de gevangenis te sturen. Over twee weken doet het gerechtshof uitspraak.</p>
