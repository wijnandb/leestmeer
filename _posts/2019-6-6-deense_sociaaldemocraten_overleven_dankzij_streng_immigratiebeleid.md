---
layout: post
title: "Deense sociaaldemocraten overleven dankzij streng immigratiebeleid"
date: Thu, 06 Jun 2019 13:19:51 +0200
category: nieuws
externe_link: "https://nos.nl/l/2287853"
feature_image: "https://nos.nl/data/image/2019/06/06/554961/1008x567.jpg"
---

<p>In Denemarken heeft premier Rasmussen ontslag genomen. Hoewel zijn partij veel zetels won, verloor zijn coalitie. Zijn liberalen werden de tweede partij van het land met 23,4 procent van de stemmen, de sociaaldemocraten bleven met 25,9 procent de grootste.</p>
<p>Dat is opvallend in Europa. Veel sociaaldemocratische zusterpartijen kwijnen weg. Het geheim van de Deense sociaaldemocraten: een uiterst streng vluchtelingen- en immigratiebeleid.</p>
<p>Het vertrek van Rasmussen geeft de linkse partijen de mogelijkheid een regering te gaan vormen. Partijleider van de sociaaldemocraten, Mette Frederiksen, zal de onderhandelingsgesprekken voeren.</p>
<h2>Minderheidsregering met gedoogsteun</h2>
<p>De regeringsvorming kan lastig worden en lang gaan duren. De centrumlinkse partijen hebben weliswaar een meerderheid, vrijwel geheel dankzij de zetelwinst van de groenen en sociaal-liberalen, maar de sociaaldemocraten vormen een eiland wat betreft hun strenge immigratiebeleid. Het meest waarschijnlijk is dat de sociaaldemocraten een minderheidsregering gaan vormen, met gedoogsteun van de andere centrumlinkse partijen.</p>
<p>Als ze er vanwege het strenge immigratiebeleid niet uitkomen, kan het zijn dat er een paarse coalitie met de liberalen wordt gevormd. Dat is eveneens een uitdaging, vanwege de grote verschillen op economisch beleid.</p>
<p>De sociaaldemocratische partijwoordvoerder voor integratie, Mattias Tesfaye, is zichtbaar populair in zijn kiesdistrict Brøndby. Het is een voorstad van Kopenhagen waar veel immigranten wonen. Tesfaye, half Ethiopisch, oorbelletje en oorspronkelijk metselaar van beroep, heeft goede kans om de nieuwe minister van Integratie te worden.</p>
<p>Hij heeft alle begrip voor kiezers die de sociaaldemocraten eerder verlieten voor de rechts-populistische Deense Volkspartij en nu weer terugkeren. "We hebben ze in de steek gelaten en niet voldoende naar ze geluisterd. We hebben hun zorgen over immigratie niet serieus genomen. Dat doen we nu en ik hoor van mensen dat het voelt alsof ze thuiskomen."</p>
<p>Kiezers zien Tesfaye als een man die weet waar hij het over heeft. Hij woont zelf met zijn gezin in een voorstad van Kopenhagen met veel immigranten. "Ik ben half Ethiopisch, maar voel me helemaal Deen", zegt hij.</p>
<p>Hij roept jongeren met een multiculturele achtergrond op om zich voor de Deense samenleving te interesseren. "Ik zeg tegen die jongeren: prima als je naar de Turkse tv kijkt. Ik drink zelf bijvoorbeeld uitsluitend Ethiopische koffie. Maar zorg dat je je bewust bent van de normen en waarden in het land waarin je leeft."</p>
<p>In de voorstad Brøndby leven Denen en immigranten in hun eigen wereld. Bitten Skotte is er geboren en opgetogen en houdt van haar buurt. "Maar ja, je leeft wel ieder voor zich", zegt ze.</p>
<p>Skotte runt drie kiosken en is bezig haar specialiteit klaar te maken: een enorme varkensvleessandwich met zwoerd en rodekool. "Een hit bij de Denen", lacht ze. Ze zou graag zien dat immigranten en Denen in de buurt wat meer zouden mengen en doet haar best om bingo- en andere activiteiten in het buurthuis zoveel mogelijk te promoten.</p>
<p>Maar het blijkt moeilijk om vastgeroeste gewoontes te doorbreken. Tegelijkertijd is ze blij dat de sociaaldemocraten eisen aan vluchtelingen en immigranten durven te stellen. "Tesfaye is echt een goede man", aldus Skotte.</p>
<h2>Anti-gettowetten</h2>
<p>De sociaaldemocraten presenteerden begin 2018 een nieuw programma met aanscherpingen op het vluchtelingen- en immigratiebeleid. Zo willen ze geen vluchtelingen meer opvangen die op eigen houtje naar Denemarken komen. In plaats daarvan moeten Europese landen volgens hen betalen voor asielcentra in Afrikaanse landen.</p>
<p>Ook willen ze strengere wetgeving voor immigranten die in Denemarken wonen. Samen met de nu aftredende centrumrechtse regering werd er dit jaar een lijst van nieuwe "anti-gettowetten" aangenomen. Zo kan criminaliteit in sommige immigrantenwijken waar veel problemen zijn dubbel zo zwaar worden gestraft. En moeten kinderen van 1 jaar uit die wijken verplicht naar de Deense peuterschool. Niet alleen om de Deense taal te leren, maar ook om met Deense normen en waarden op te groeien.</p>
