---
layout: post
title: "Bayern verovert ook Duitse beker; Robben zwaait af met dubbel"
date: Sat, 25 May 2019 22:01:19 +0200
category: sport
externe_link: "https://nos.nl/l/2286303"
feature_image: "https://nos.nl/data/image/2019/05/25/552520/1008x567.jpg"
---

<p>De Duitse beker is een prooi geworden voor Bayern München. De veelvraat, die de trofee voor de negentiende keer (een record) bemachtigde, was in Berlijn met 3-0 te sterk voor RB Leipzig.</p>
<p>Arjen Robben begon bij Bayern op de bank, maar mocht als invaller vanaf de 73ste minuut zijn laatste minuten maken in het shirt van de club waar hij tien jaar gespeeld heeft.</p>
<h2>Poolse doelpuntenmachine</h2>
<p>Leipzig begon fel en joeg Bayern overal op het veld op. De enige kans die dat opleverde kwam niettemin voort uit een hoekschop. Yussuf Poulsen dacht zijn ploeg naar een voorsprong te koppen, maar had buiten Manuel Neuer gerekend. De doelman reageerde magistraal en tikte de bal met de arm tegen de lat.</p>
<p>Leipzig, dat zijn eerste bekerfinale speelde, kreeg een flinke tik toen Bayern uit de eerste fatsoenlijke aanval wél wist te scoren. David Alaba leverde een voorzet af die achter Robert Lewandowski leek te komen, maar hij slaagde er wonderwel toch in zijn hoofd achter de bal te krijgen en vanaf een meter of twaalf raak te koppen.</p>
<p>Het was voor de Poolse doelpuntenmachine de vijfde goal in een DFB-finale en daarmee liet hij de legendes Uwe Seeler en Gerd Müller achter zich.</p>
<h2>Van slag</h2>
<p>Na de Beierse treffer keerde het speelbeeld. Leipzig was van slag en Bayern trok het initiatief naar zich toe. Vlak voor rust was het tot tweemaal toe bijna opnieuw raak. De in de diepte gestuurde Kingsley Coman omspeelde doelman Péter Gulácsi, maar zijn inzet werd door Ibrahima Konaté uit de doelmond gekopt.</p>
<p>Even later redde Gulácsi bij een inzet van Mats Hummels. Tussendoor werd Lewandowski ten onrechte wegens buitenspel teruggefloten.</p>
<p>De pauze had Leipzig blijkbaar goed gedaan. De nummer drie van de Bundesliga, die zes jaar geleden nog op het vierde Duitse niveau voetbalde, pikte het spel van het begin van de wedstrijd weer op en dat had na een paar minuten al bijna resultaat. Emil Forsberg faalde echter oog in oog met Neuer die met een been en een arm redding bracht.</p>
<h2>Knappe voetbeweging</h2>
<p>Het bleek de opmaat voor een opwindende tweede helft waarin de kansen zich aan beide kanten aaneenregen. Niklas Süle kwam Neuer te hulp bij een schot van Timo Werner en Gulácsi had de grootste moeite met een poeier van Hummels. De Hongaarse sluitpost had geluk dat Thomas Müller van dichtbij net naast kopte en ook het vizier van Lewandowski een keertje niet op scherp stond.</p>
<p>In de 73ste minuut kwam het moment waar Arjen Robben, die precies zes jaar geleden de matchwinnaar was in de Champions League-finale tegen Borussia Dortmund, op had gewacht: hij mocht als invaller voor Serge Gnabry zijn laatste minuten in het shirt van Bayern München maken.</p>
<p>Kort daarop viel de beslissing. Kingsley Coman legde met een knappe voetbeweging Lukas Klostermann in de luren, waarna hij de bal in de bovenhoek joeg: 2-0.</p>
<p>Ook Lewandowski, de topscorer van de Bundesliga en door zijn tweede doelpunt van de avond en zevende in totaal ook van het bekertoernooi, deed nog een duit in het zakje met een fraaie stift.</p>
<h2>Weer de dubbel</h2>
<p>In de slotminuten kreeg de eveneens na vele Bayern-jaren vertrekkende Frank Ribéry zijn invalbeurt en tilde Robben van dichtbij de bal over het Leipzig-doel.</p>
<p>Met de zege in z'n 23ste finale heeft Bayern voor het eerst sinds 2016 weer de dubbel - de twaalfde inmiddels al - te pakken. Een week geleden werd de 29ste landstitel al binnengehaald.</p>
<p>Een mooi succes ook voor trainer Niko Kovac, die de afgelopen twee seizoenen met Eintracht Frankfurt de eindstrijd haalde en die vorig jaar ook won, ten koste van Bayern. Hij is de eerste oefenmeester die de beker twee jaar achtereen wint met een andere club.</p>
