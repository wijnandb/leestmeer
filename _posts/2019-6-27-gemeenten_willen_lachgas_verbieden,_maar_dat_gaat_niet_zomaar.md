---
layout: post
title: "Gemeenten willen lachgas verbieden, maar dat gaat niet zomaar"
date: Thu, 27 Jun 2019 12:46:43 +0200
category: nieuws
externe_link: "https://nos.nl/l/2290902"
feature_image: "https://nos.nl/data/image/2018/11/11/512189/1008x567.jpg"
---

<p>Veel gemeenten willen dat het gebruik van lachgas aan banden gelegd wordt, omdat het gebruik ervan schadelijk kan zijn en voor overlast of ronduit gevaarlijke situaties kan zorgen.</p>
<p>Vooral jongeren gebruiken het gas als genotsmiddel, omdat het zorgt voor een kortstondige roes. Sporen van gebruik zijn de vaak tientallen zilverkleurige patronen op die op de grond liggen bij hangplekken.</p>
<p>In veel gemeenteraadsvergaderingen staat het onderwerp lachgas hoog op de agenda. Tiel is ermee bezig, Veldhoven, Hengelo en Alkmaar. Ook de gemeenten Alphen, Oosterhout en Meierijstad willen een verbod.</p>
<h2>Lijst van geneesmiddelen</h2>
<p>Burgemeester Aboutaleb van Rotterdam is de overlast door lachgas zat en wil een verbod op de verkoop ervan bij evenementen, meldt RTV Rijnmond. Vooral op de stranden van Nesselande, bij Rotterdam, is het vaak onrustig door overlast van jongeren die lachgas hebben gebruikt. Het verbod op de verkoop van de patronen zou half juli moeten ingaan.</p>
<p>Omdat de burgemeester niet zelf met een totaalverbod kan komen, heeft hij minister Grapperhaus van Justitie gevraagd om het lachgas weer op de lijst van geneesmiddelen te plaatsen. Als dat gebeurt mag het niet meer in het openbaar worden verkocht.</p>
<p>Zo kan volgens Abouteleb het probleem worden opgelost dat ontstond nadat het kabinet het gas van die lijst had gehaald. "Als het wordt teruggedraaid, is het probleem landelijk verholpen", zegt de burgemeester.</p>
<h2>Overlast belangrijkste reden</h2>
<p>Ook de gemeente Leeuwarden wil lachgas bij evenementen verbieden. De Friese hoofdstad wil het verbod vanaf 1 januari 2020 invoeren. Het gebruik van lachgas in de horeca blijft voorlopig toegestaan, schrijft Omrop Frysl√¢n.</p>
<p>In Limburg gaan ze nog een stap verder. De gemeenten Brunssum en Leudal willen het lachgas overal verbieden, niet alleen bij evenementen. Ook hier is overlast door gebruikers de belangrijkste reden, schrijft 1Limburg. De gemeenten willen de Algemene Plaatselijke Verordening (APV) aanpassen om de partydrug in de ban te doen.</p>
