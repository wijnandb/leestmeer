---
layout: post
title: "'Nieuwe opzet Europees voetbal maakt competities kapot'"
date: Thu, 06 Jun 2019 15:20:28 +0200
category: sport
externe_link: "https://nos.nl/l/2287870"
feature_image: "https://nos.nl/data/image/2019/06/06/554995/1008x567.jpg"
---

<p>Champions League-wedstrijden in het weekend, in een nieuw format met gegarandeerde deelname voor de topclubs. Als het aan een aantal voetbalgrootmachten in Europa ligt, is dat vanaf 2024 de realiteit. Hoe concreet de plannen zijn, moet de komende dagen duidelijk worden. Maar er is bij voorbaat al veel verzet.</p>
<p>De ECA (vereniging van Europese voetbalclubs) vergadert donderdag en vrijdag op Malta over de toekomst van het Europese clubvoetbal. Ze hebben radicale wijzigingen voor de Champions League en de andere Europese toernooien in gedachten. De Premier League, de Bundesliga en La Liga vrezen dat de plannen hun competitie in de vernieling helpt.</p>
<p>"De plannen zijn funest voor de toekomst van het voetbal, nationale competities gaan eraan kapot", is de stellige mening van Joris Evers, hoofd communicatie van La Liga, de Spaanse competitie.</p>
<h2>Wat is het idee?</h2>
<p>In de nieuwe opzet wordt de poulefase in de Champions League gespeeld in vier groepen van acht. Dat betekent dat iedere deelnemende club minstens 14 wedstrijden speelt. En meer wedstrijden, betekent meer inkomsten, is de achterliggende gedachte.</p>
<p>Daarnaast zou er een promotie-degradatiesysteem voor het Europese clubvoetbal komen. Daarbij kunnen clubs degraderen uit de Champions League en promoveren vanuit de Europa League en de Europa League 2, het derde Europese toernooi dat vanaf 2021 van start gaat.</p>
<p>Dat betekent dat resultaten in de nationale competities niet langer de basis vormen voor deelname aan de Europese toernooien. Gevolg: de topclubs zijn bijna verzekerd van Champions League-voetbal en er komen minder kansen voor kleinere clubs om zich te plaatsen voor het belangrijkste Europese toernooi.</p>
<p>De nationale competities devalueren door deze nieuwe opzet van het Europese voetbal. De beloning voor een goed seizoen, in de vorm van een ticket voor Europees voetbal, verdwijnt. Daarmee wordt de status van een competitie geminimaliseerd, stellen de criticasters.</p>
<p>"Grote clubs zullen zich nog meer concentreren op Europees voetbal en hun sterspelers daar opstellen. De competitie is minder belangrijk, dus kunnen grote clubs dan bij wijze van spreken een B-team opstellen. Dat zou de competitie minder interessant maken voor media en commercie, waardoor er minder geld beschikbaar komt. Zo maak je de traditie van het voetbal langzaam stuk", zegt Evers.</p>
<h2>'Frontale aanval op het voetbal in Europa'</h2>
<p>Het verzet tegen de voorstellen van de ECA wordt inmiddels steeds groter. De afgelopen week hebben de organisaties van de Spaanse, Engelse en Duitse competities een statement afgegeven tégen de plannen.</p>
<p>"Dit is een frontale aanval op de stabiliteit van het voetbal in Europa. Het is een grote bedreiging voor het voetbal in Europa in z'n totaliteit", staat in een protestbrief die door zeven van de negen Spaanse ECA-leden, waaronder Atlético Madrid, is ondertekend. Real Madrid en FC Barcelona zijn de twee clubs die hun handtekening niet hebben gezet.</p>
<p>De Premier League en de Bundesliga vormen samen een front tegen de hervorming van de Champions League. "Wij zullen dergelijke plannen blokkeren", tekent The Times op uit de mond van Reinhard Rauball, interim-voorzitter van de Bundesliga.</p>
<p>"Er zal geen oplossing komen zonder de steun vanuit Engeland en Duitsland. Onze competities staan op één en we moeten zorgen dat deze succesvolle formules niet kapotgemaakt worden", aldus Rauball.</p>
<p>De twintig Premier League-clubs hebben zich inmiddels unaniem uitgesproken tegen de nieuwe opzet.</p>
<h2>Hoe groot is de kans dat de wijzigingen er komen?</h2>
<p>De ECA (bestaande uit 197 clubs uit alle 53 Europese bonden) is een machtig orgaan, dat nauw samenwerkt met de UEFA. Het UEFA Club Competitions Committee neemt alle besluiten over Europese competities. De ECA vertegenwoordigt een meerderheid van stemmen in dit comité, waarbij de stemmen van grotere clubs zwaarder tellen. De ECA heeft dus in theorie de macht om zijn plannen er zelfstandig door te drukken.</p>
<p>Juventus-voorzitter Andrea Agnelli is voorstander van de veranderingen. Hij is tevens de huidige voorzitter van de ECA. Daarnaast is Agnelli goed bevriend met UEFA-voorzitter Aleksander Ceferin. Zo is Ceferin bijvoorbeeld de peetvader is van Agnelli's dochter. Tegenstanders van de plannen vrezen voor een samenzwering, mede daarom verzetten ze zich op voorhand al zo fel tegen het initiatief.</p>
<p>"Ceferin heeft inmiddels al wat gas teruggenomen", volgens Evers. "We moeten volgens hem niet te hard van stapel lopen, omdat de plannen nog in een vroeg stadium zitten en er nog veel overleg zal zijn."</p>
<p>Vrijdagmiddag is er een persconferentie van de ECA, over de uitkomst van twee dagen overleg. Daar zal ook Ajax-directeur en vice-voorzitter van de ECA Edwin van der Sar bij aanwezig zijn.</p>
<p>Evers: "Wij hopen dat de plannen direct de prullenbak in gaan. Maar we verwachten weinig concreets. De effecten en gevolgen van zulke drastische wijzigingen moeten eerst maar eens onderzocht worden."</p>
