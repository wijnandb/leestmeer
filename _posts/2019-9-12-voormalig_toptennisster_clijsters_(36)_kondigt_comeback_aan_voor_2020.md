---
layout: post
title: "Voormalig toptennisster Clijsters (36) kondigt comeback aan voor 2020"
date: Thu, 12 Sep 2019 14:36:32 +0200
category: sport
externe_link: "https://nos.nl/l/2301392"
feature_image: "https://nos.nl/data/image/2019/09/12/576755/1008x567.jpg"
aantal: 241
unieke: 161
bron: "NOS"
---

<p>"Laten we dit doen. Laten we nog één keer terugkeren." Met deze woorden kondigt de voormalig tennisster Kim Clijsters donderdag haar tweede comeback aan. De 36-jarige Belgische wil in januari 2020 terugkeren.</p>
<p>Clijsters won in haar carrière, van 1997 tot 2013, vier keer een grandslamtoernooi. Ze schreef de US Open in 2005, 2009 en 2010 op haar naam en zegevierde in 2011 op de Australian Open. </p>
<h2>Tweede comeback</h2>
<p>Het is voor de tweede keer dat Clijsters haar comeback maakt. Ze laste tussen 2007 en 2009, mede door blessureleed, een pauze in en werd toen voor het eerst moeder.</p>
<p>Bekijk hieronder het filmpje waarin ze haar rentree aankondigt:</p>
<p>Clijsters won na haar eerste rentree nog drie grandslamtoernooien en reikte opnieuw tot de nummer één-positie op de wereldranglijst. De Vlaamse stopte in september 2012 na de US Open voor de tweede keer.</p>
<h2>'Gaat mij om de uitdaging'</h2>
<p>"Het is niet dat ik iets moet bewijzen. Ik denk dat het mij om de uitdaging gaat", zegt Clijsters in gesprek met de WTA, de organisator van het vrouwentennis.</p>
<p>"Ik heb vrienden die zeggen dat ze de marathon van New York willen lopen voor ze 50 worden. Ik houd nog steeds van tennis spelen." </p>
<p>"De afgelopen zeven jaar ben ik fulltime moeder geweest. Maar ik vond het ook geweldig om professioneel tennisster te zijn. Wat als ik probeer om beide te combineren?", vraagt ze zich af op haar Instagram-account. "Ik zie jullie in 2020."</p>
