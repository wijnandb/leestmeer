---
layout: post
title: "Duitsland en Noord-Ierland blijven foutloos in groep Oranje"
date: Tue, 11 Jun 2019 22:35:25 +0200
category: sport
externe_link: "https://nos.nl/l/2288666"
feature_image: "https://nos.nl/data/image/2019/06/11/556227/1008x567.jpg"
---

<p>Duitsland heeft de EK-kwalificatiewedstrijd tegen Estland met speels gemak gewonnen. Het werd liefst 8-0. Op 6 september ontvangen de Duitsers in groep C Oranje. Ook koploper Noord-Ierland maakte geen fout.</p>
<p>Het doelpuntenfestijn in Mainz werd door Marco Reus geopend. In de tiende minuut schoot hij op aangeven van Thilo Kehrer raak.</p>
<p>Vervolgens ging het snel. Serge Gnabry (intikker), Leon Goretzka (kopbal) en Ilkay Gündogan (penalty) maakten er binnen het halfuur 4-0 van. Reus bepaalde met een fraaie vrije trap de ruststand.</p>
<p>In de tweede helft lieten de Duitsers de teugels ietwat vieren. De score werd wel verder opgevoerd. Gnabry zorgde voor 6-0. Ook invaller Timo Werner pikte met een goal een graantje mee. Leroy Sané zorgde in buitenspelpositie voor de 8-0.</p>
<p>De Duitsers hebben nu negen punten uit drie duels en ontvangen op 6 september het Nederlands elftal, dat drie punten uit twee wedstrijden heeft.</p>
<h2>Noord-Ieren ontsnappen</h2>
<p>Koploper Noord-Ierland leek het eerste puntenverlies te gaan lijden, maar in en tegen Wit-Rusland zegevierde het in de slotfase met 1-0. Paddy McNair scoorde.</p>
<p>De eerste twee in de groep plaatsen zich voor het EK 2020. Als het Nederlands elftal daar niet in slaagt, dan is er via de play-offs nog een mogelijkheid. Die plek is al gegarandeerd na de eerdere groepswinst in de Nations League. </p>
