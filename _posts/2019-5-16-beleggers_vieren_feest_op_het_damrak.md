---
layout: post
title: "Beleggers vieren feest op het Damrak"
date: Thu, 16 May 2019 17:44:00 +0200
categories: 
- financieel 
- koersen 
externe_link: "https://www.telegraaf.nl/financieel/3595549/beleggers-vieren-feest-op-het-damrak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/80d5486c-77f1-11e9-a596-02d2fb1aa1d7.jpg"
---

<p class="intro">Wereldwijd schoten de aandelenbeurzen donderdag omhoog. Nadat beleggers enkele dagen geleden nog enorme bedenkingen hadden, zijn ze ervan overtuigd geraakt dat de VS en China binnenkort een handelsdeal zullen sluiten. In de AEX boekten vooral DSM en Philips indrukwekkende winsten.</p> <p>De AEX sloot donderdag 1,1% hoger op 559,2 punten. De AMX ging 0,5% vooruit naar 773,1 punten.</p><p>Elders in Europa was de stemming ook uitgelaten. De beursgraadmeters in Frankfurt en Parijs wonnen 1,6% respectievelijk 1,3%</p><p>Bij sluiting van de Europese beurzen stond de Dow Jones-index 1,1% hoger en had de Nasdaq-index 1,4% gewonnen.</p><p>Beleggingsstrateeg Wim Zwanenburg van Stroeve &amp; Lemberger denkt dat beleggers er steeds meer van overtuigd raken dat de VS en China binnenkort toch een handelsdeal zullen sluiten. „Eerder deze week werd duidelijk dat de VS de invoering van extra importheffingen op auto’s uit Europa en Japan gaat uitstellen. Zowel de VS als China beseft ook dat het conflict schade toebrengt aan de economie. Beide partijen maken ook duidelijk dat ze willen blijven onderhandelen.”</p><p>Zwanenburg ziet het ook positief in voor aandelen. „Ik ga er ook vanuit dat het tot een handelsdeal komt. De recente bedrijfscijfers vielen bovendien mee en vanwege de hele lage rente zijn er weinig alternatieven.”</p><p>Macro-econoom Joost van Leenders (Kempen) is minder optimistisch. „De verschillen tussen de VS en China zijn groter dan gedacht. Bij Trump is het niet alleen retoriek. Hij heeft de importtarieven immers verhoogd. Ik heb twijfels of de economische groei in de tweede jaarhelft zal aantrekken zoals algemeen wordt verwacht, zeker als het handelsconflict lang aanhoudt.”</p><p>De schade die de beurzen sinds het oplaaien van het handelsconflict hebben opgelopen, noemt hij erg bescheiden. „In de beurskoersen zit de optimistische verwachting dat de bedrijfswinsten in het tweede halfjaar duidelijk zullen verbeteren. Bovendien zijn er naast het handelsconflict onzekerheden rond onder meer Italië.”</p><p>DSM en Philips geliefd</p><p>In de AEX eindigden speciaalchemiebedrijf DSM en zorgtechnologiebedrijf Philips met winsten van 2,6% aan kop. RD Shell werd gecorrigeerd voor de ex-dividendnotering 1,3% meer waard, geholpen door de verder aantrekkende olieprijzen.</p><p>NN Group won 0,8%. De kwartaalcijfers riepen gemengde reacties op. Voor KBC waren deze reden het advies voor de verzekeraar te verlagen van ’kopen’ naar ’toevoegen’.</p><p>ABN Amro bleef met een min van 0,2% achter. Woensdag had de bank na de publicatie van de kwartaalcijfers nog terrein gewonnen.</p><p>Bij de middelgrote fondsen stond kunstmestproducent OCI met een plus van 4,6% bovenaan. SBM Offshore sloot 0,8% hoger. De maritiem oliedienstverlener zette afgelopen kwartaal een hogere omzet in de boeken en handhaafde de prognoses voor heel 2019.</p><p>Smallcap Pharming won 4,7%, na aan het begin van de handelsdag zelfs 10% hoger te hebben gestaan. Het biotechnologiebedrijf publiceerde meevallende kwartaalcijfers. VolkerWessels klom 0,5% na een nieuwe voorziening voor het sluizenproject OpenIJ. Volgens analisten van ING heeft het bouwbedrijf een solide kwartaal achter de rug en was de maatregel voorzien.</p><p>AND topper</p><p>Op de lokale markt stal de maker van digitale kaarten AND de show met een koerssprong van 73,1%, in reactie op het bericht dat de omzet in het eerste kwartaal fors is gestegen. Euronext steeg met 4,2% naar een recordniveau, na goed ontvangen resultaten en de toestemming van aandeelhouders om de de Noorse beurs in te lijven.</p><p>Aan de andere kant dook detacheerder DPA 3,1% omlaag. De daling van de kwartaalomzet zorgde voor verkoopdruk.</p><p>Meer financieel nieuws via de mail? Schrijf je hier in voor onze nieuwsbrief!</p>
