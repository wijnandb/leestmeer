---
layout: post
title: "Trump ontkent glashard dat hij Meghan 'nasty' heeft genoemd"
date: Sun, 02 Jun 2019 17:52:53 +0200
category: nieuws
externe_link: "https://nos.nl/l/2287331"
feature_image: "https://nos.nl/data/image/2019/05/16/550290/1008x567.jpg"
---

<p>President Trump heeft zichzelf in een pijnlijke situatie gemanoeuvreerd. Voorafgaand aan het bezoek aan het Verenigd Koninkrijk heeft hij in een interview Meghan, de vrouw van prins Harry, nasty genoemd. Dat betekent zoiets als 'gemeen', 'vals' of 'onbeschoft'.</p>
<p>In een tweet ontkent Trump dat hij dit woord heeft gebruikt, maar de krant waarmee hij sprak, The Sun, heeft geluidsopnames van het interview online gezet. Geconfronteerd met negatieve opmerkingen van Meghan over Trump, zegt hij heel duidelijk: "Ik wist niet dat ze gemeen was."</p>
<p>In dezelfde tweet waarin hij ontkent dat hij Meghan nasty heeft genoemd, eist Trump excuses van CNN en The New York Times, omdat ze volgens hem nepnieuws in de wereld hebben gebracht.</p>
<p>Trump brengt deze week een staatsbezoek aan het Verenigd Koninkrijk. Een officiÃ«le ontmoeting met Meghan en prins Harry samen staat niet op het programma. Harry is waarschijnlijk wel aanwezig bij een lunch van Trump met de koninklijke familie, waarbij Trump ook koningin Elizabeth, prins Charles en diens vrouw Camilla zal ontmoeten.</p>
<p>Dat kan moeilijke situaties opleveren. Charles is een uitgesproken voorstander van maatregelen die de opwarming van de aarde moeten stoppen.</p>
<p>Trump heeft de opwarming van de aarde lang als een hoax beschouwd. Onder zijn presidentschap trok de VS zich terug uit het klimaatakkoord van Parijs, waarin de ondertekenaars zich verplichtten om de uitstoot van broeikasgassen terug te dringen.</p>
<p>Dinsdag ontmoet Trump de al bijna afgetreden premier May. Voorafgaand aan zijn komst sprak hij zich in The Sunday Times vierkant uit tegen de manier waarop zij met de EU over de brexit heeft onderhandeld.</p>
<p>Trump vindt dat het Verenigd Koninkrijk van de onderhandelingstafel moet weglopen als de EU niet bereid is om de Britten meer tegemoet te komen. Ook stelde hij voor om de eurosceptische Nigel Farage een rol in de onderhandelingen te geven.</p>
<p>Daarnaast sprak hij zijn steun uit voor Boris Johnson in de strijd om de opvolging van May. Johnson was de afgelopen jaren de belangrijke criticus van May binnen haar eigen partij.</p>
<h2>Eerste staatsbezoek</h2>
<p>Het is de eerste keer dat Trump op staatsbezoek gaat in het Verenigd Koninkrijk. Het bezoek van vorig jaar was een werkbezoek; daardoor was er bijvoorbeeld geen staatsbanket met de koningin en was het ook veel minder ceremonieel.</p>
<p>Bij dat bezoek werd er in Londen door tienduizenden Britten gedemonstreerd tegen de komst van de president.</p>
