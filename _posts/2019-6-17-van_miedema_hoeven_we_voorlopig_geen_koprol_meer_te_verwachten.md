---
layout: post
title: "Van Miedema hoeven we voorlopig geen koprol meer te verwachten"
date: Mon, 17 Jun 2019 06:12:21 +0200
categories: 
- sport 
- voetbal 
externe_link: "https://nos.nl/l/2289371"
feature_image: "https://nos.nl/data/image/2019/06/17/557219/1008x567.jpg"
---

<p>De koprol van Vivianne Miedema oogde wat onwennig, in tegenstelling tot wat ze ermee vierde. Want wie Miedema zegt, zegt doelpunten. Heel veel doelpunten.</p>
<p>"De koprol, die was zeker bedacht", zegt Miedema, terugblikkend op de zwaarbevochten zege op Kameroen (3-1). "Voor de wedstrijd stuurde mijn broertje een filmpje: op deze plek maak je vanavond je tweede, dan moet je hier een koprol doen."</p>
<p>Met die bevrijdende tweede treffer van de middag loste ze Manon Melis af als topscorer aller tijden van Oranje. De teller staat dankzij die 3-1 op 60 interlandgoals. Daarvoor had ze 77 wedstrijden nodig.</p>
<h2>Bont en blauw</h2>
<p>Na drie seconden zag de wedstrijd er nog heel anders uit voor de spits, die kermend van de pijn naar de grond ging nadat ze hard geraakt was door een schot van een Kameroense speelster. "Mijn taak is om druk te zetten bij de aftrap, maar ik had niet verwacht dat ze direct de bal vol in mijn maag zou schieten."</p>
<p>Volgens Miedema was daarmee de toon gezet voor het bikkelharde duel. Tot donderdag heeft Oranje om bij te komen. Dan wacht Canada (18.00 uur) in het laatste pouleduel en staat de groepswinst op het spel.</p>
<p>"Er werden een paar harde overtredingen op mij gemaakt, net als op Jackie Groenen. En ook andere meiden zijn aardig bont en blauw uit de wedstrijd gekomen", zag Miedema.</p>
<p>De kritiek op het spel van Oranje kan haar gestolen worden. "We moeten in Nederland ook niet vergeten dat we pas op ons tweede WK staan."</p>
<h2>Voorlopig geen koprol</h2>
<p>De druk zal even afnemen, nu de volgende ronde is bereikt. Druk die niet alleen van de supporters komt, maar volgens Miedema ook vanuit de spelersgroep zelf. "Misschien zijn we af en toe te streng voor elkaar."</p>
<p>Daar doet Miedema zelf ook aan mee, want ze wil nog heel veel goals voor Oranje maken. En waarom ook niet? Ze is pas 22.</p>
<p>"Je zult die koprol niet heel snel weer zien. Misschien bij de honderdste."</p>
