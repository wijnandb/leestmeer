---
layout: post
title: "Longartsen maken zich zorgen over gevaren van e-sigaret"
date: Thu, 12 Sep 2019 19:11:17 +0200
category: nieuws
externe_link: "https://nos.nl/l/2301438"
feature_image: "https://nos.nl/data/image/2019/09/12/576801/1008x567.jpg"
aantal: 338
unieke: 214
bron: "NOS"
---

<p>In de Verenigde Staten zijn zes mensen overleden aan een mysterieuze longziekte, vermoedelijk doordat ze e-sigaretten met een smaakje gebruikten. Twee Nederlandse longartsen maken zich nu grote zorgen voor gebruikers van de e-sigaret in Nederland, zeggen ze tegen RTL Nieuws.</p>
<p>De Nederlandse Vereniging van Artsen voor Longziekten en Tuberculose (NVALT) inventariseert bij longartsen of er ook mensen in Nederland ziek zijn geworden. Zo ja, dan vindt longarts en antirook-activist Wanda de Kanter dat de e-sigaret verboden moet worden.</p>
<p>Collega-longarts Pauline Dekker zei tegen RTL Nieuws: "Bij de gewone sigaret krijg je pas rond het 38ste levensjaar de eerste problemen. De e-sigaret zorgt nu al voor de eerste doden."</p>
<h2>Overgeven, koorts en vermoeidheid</h2>
<p>In de e-sigaret (of vape-pen) wordt een vloeistof verdampt die je opzuigt. In de vloeistof kan van alles zitten: een smaakje, nicotine of THC en een oplosmiddel.</p>
<p>Veel vapers zijn creatief en maken zelf een vloeistof, bijvoorbeeld met meer THC of CBD-olie, de werkende stof in wiet of hasj. Ook gebruiken ze vitamine E-acetaat als oplosmiddel.</p>
<p>Zulke stofjes kunnen de boosdoener zijn, zeggen experts. Het oplosmiddel zorgt voor een vetlaagje aan de binnenkant van je longen, dat je lichaam niet herkent. Daardoor kunnen ontstekingen in de longen ontstaan.</p>
<p>In de VS lijden al meer dan 450 mensen aan de mysterieuze longziekte. De slachtoffers zijn overwegend jong en waren kerngezond voor ze de longziekte kregen. Hun klachten zijn een ernstig ademhalingstekort, overgeven, koorts en vermoeidheid.</p>
<p>Staatssecretaris Blokhuis voor Volksgezondheid zegt tegen De Telegraaf dat hij in gesprek wil met de Amerikaanse keuringsdienst FDA. "Ik wil weten of er nieuwe inzichten zijn waarmee we in Nederland rekening moeten houden."</p>
<p>President Trump heeft aangekondigd dat hij de e-sigaret met smaakjes gaat verbieden. Dat verbod gaat waarschijnlijk over een paar weken in, dan kun je alleen nog e-sigaretten met nicotinesmaak krijgen.</p>
<p>Meer dan de helft van de gecontroleerde webshops die e-sigaretten verkopen in Nederland, houdt zich niet aan de reclameregels. Dat bleek eerder uit een onderzoek van NOS Stories. De redactie onderzocht welke trucs verkopers van e-sigaretten en sisha-pennen gebruiken:</p>
