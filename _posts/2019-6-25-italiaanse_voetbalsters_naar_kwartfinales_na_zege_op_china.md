---
layout: post
title: "Italiaanse voetbalsters naar kwartfinales na zege op China"
date: Tue, 25 Jun 2019 19:54:12 +0200
category: sport
externe_link: "https://nos.nl/l/2290668"
feature_image: "https://nos.nl/data/image/2019/06/25/559180/1008x567.jpg"
---

<p>Italië heeft ten koste van China de kwartfinales bereikt van het WK voetbal voor vrouwen. In Montpellier werd het 2-0.</p>
<p>De Italiaanse vrouwen, als groepswinnaar doorgedrongen tot de achtste finales, openden sterk. Valentina Giacinti maakte na een kwartier spelen de 1-0 uit een scrimmage.</p>
<p>Vervolgens kwam China steeds beter in de wedstrijd. Een afstandsschot van Wang Yan werd door keepster Laura Giuliani over de lat getikt. Haar collega Peng Shimeng hield Valentina Bergamaschi enkele minuten later van scoren af.</p>
<p>Ook het begin van de tweede helft was voor Italië, dat via Aurora Galli de 2-0 op het bord zette. De invalster probeerde het van ver en bleek succesvol.</p>
<p>De Chinezen, die in de groepsfase maar één keer scoorden, konden in het vervolg geen vuist meer maken en bliezen de aftocht.</p>
<p>Italië treft in de kwartfinales de winnaar van het duel tussen Nederland en Japan.</p>
