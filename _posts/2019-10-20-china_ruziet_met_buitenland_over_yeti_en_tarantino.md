---
layout: post
title: "China ruziet met buitenland over yeti en Tarantino"
date: Sun, 20 Oct 2019 09:59:41 +0200
category: cultuur
externe_link: "https://nos.nl/l/2306910"
feature_image: "https://nos.nl/data/image/2019/10/20/586167/1008x567.jpg"
aantal: 305
unieke: 207
bron: "NOS"
---

<p>Een tekenfilm over een verschrikkelijke sneeuwman heeft geleid tot een diplomatieke rel tussen China en zijn buurlanden. Ook over de nieuwste film van Quentin Tarantino bestaat onenigheid.</p>
<p>In de film Abominable (de Nederlandse versie heet Everest) probeert een meisje uit Shanghai een verdwaalde yeti weer naar zijn huis in de Himalaya te krijgen. Een landkaart die in een scène te zien is, zet kwaad bloed in de regio.</p>
<p>Op de kaart is namelijk de negen-streepjeslijn te zien, waarmee China aanspraak maakt op de Zuid-Chinese Zee. Met de negen streepjes wordt globaal aangegeven welk gebied China claimt. Vijf andere landen bestrijden die territoriale claim.</p>
<p>Vietnam heeft Abominable eerder deze week al verboden vanwege de scène, Maleisië volgt nu ook. De Filipijnse minister van Buitenlandse Zaken wil dat de film geboycot wordt zolang het gewraakte beeld erin zit.</p>
<p>"Dit raakt aan de Vietnamese soevereiniteit", zei een bioscoopbezoeker eerder in Hanoi. "Kinderen krijgen op een jonge leeftijd al foutieve informatie."</p>
<p>De film is een coproductie van de Chinese Pearl studio en het Amerikaanse Dreamworks. De makers zijn niet van plan de film aan te passen.</p>
<h2>Bruce Lee</h2>
<p>Ook regisseur Quentin Tarantino houdt zijn poot stijf. China had hem gevraagd om een scène over Bruce Lee uit zijn Once Upon a Time in Hollywood te snijden. De Amerikaans-Chinese acteur wordt daarin als een grote opschepper neergezet, wat tot klachten van diens dochter leidde.</p>
<p>"Ik snap dat Brad Pitts karakter stoerder wordt als hij Bruce Lee kan verslaan, maar het is treurig dat mijn vader in het script een arrogante, egoïstische boksbal wordt", verklaarde Shannon Lee. Ze vindt dat de kungfu-ster belachelijk is gemaakt.</p>
<p>Once Upon a Time in Hollywood had eind deze maand de eerste Tarantino-film moeten worden die in grote delen van China te zien zou zijn. Zolang de regisseur voet bij stuk houdt, gaat dat niet door.</p>
