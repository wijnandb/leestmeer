---
layout: post
title: "Ook in de tijdrit is 'alien' Van Vleuten met afstand de sterkste"
date: Wed, 10 Jul 2019 14:05:43 +0200
category: sport
externe_link: "https://nos.nl/l/2292868"
feature_image: "https://nos.nl/data/image/2019/07/10/562503/1008x567.jpg"
---

<p>Er staat in de Giro Rosa geen maat op Annemiek van Vleuten. De draagster van de roze trui sloeg gisteren een dubbelslag in de zware bergrit en won vandaag ook de tijdrit.</p>
<p>Daags na de masterclass van Van Vleuten moest er wederom geklommen worden. De zesde etappe was een tijdrit van Chiuro naar Teglio, met in twaalf kilometer maar liefst vijfhonderd hoogtemeters.</p>
<p>Van Vleuten begon de race tegen de klok met 2.16 voorsprong op de Poolse Katarzyna Niewiadoma in het algemeen klassement. Ze won vorige maand in Ede nog de NK tijdrijden en gold dus als kanshebber voor de ritwinst.</p>
<p>En Van Vleuten maakte haar favorietenrol waar. Ook Anna van der Breggen deed goede zaken. Zij eindigde als tweede, op bijna een minuut achterstand van Van Vleuten.</p>
<p>De Giro Rosa duurt nog tot en met zondag en er lijkt een wonder te moeten gebeuren om Van Vleuten van het roze af te houden. Van der Breggen en Niewiadoma volgen op maar liefst 4 minuut 17.</p>
<p>"Het was niet zo'n zware tijdrit als vorig jaar, dus ik wist dat er deze keer minder te winnen viel. Een voorsprong van bijna een minuut in twaalf kilometer is dan toch wel erg veel", zei Van Vleuten na afloop tevreden.</p>
<p>"Ik werk hier zo hard voor en probeer elk jaar weer te leren van de dingen die ik hier eerder fout deed. Ik ben zeer gefocust en door mijn prestaties in de Giro noemen ze mij nu 'alien'."</p>
