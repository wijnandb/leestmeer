---
layout: post
title: "Tsitsipas houdt Nadal uit finale in Madrid en treft nu Djokovic"
date: Sat, 11 May 2019 19:12:01 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/ifO3hryPi1Q/2284152"
feature_image: "https://nos.nl/data/image/2019/05/12/549273/1008x567.jpg"
---

<p>De finale van het masterstoernooi in Madrid gaat tussen tweevoudig winnaar Novak Djokovic en Stefanos Tsitsipas. Djokovic versloeg Dominic Thiem met 7-6 (2), 7-6 (4) en Tsitsipas won van vijfvoudig winnaar Rafael Nadal in drie sets: 6-4, 2-6, 6-3.</p>
<p>In de eerste set tussen Tsitsipas en Nadal leek elk punt een gevecht te zijn op het scherp van de snede. De 20-jarige Griek toonde lef in zijn spel tegen de twaalf jaar oudere Spanjaard en zag dat ook beloond. Nadal kwam weliswaar twee keer terug van een break achterstand, maar verloor de eerste set alsnog.</p>
<h2>Tsitsipas terug in de wedstrijd</h2>
<p>Nadal, die in de drie eerdere duels in Madrid geen set verloor, won in het tweede bedrijf alle punten op zijn eerste service en gunde de Griek geen enkele breekkans. Toen Nadal vervolgens in de derde set direct al twee breekkansen kreeg, leek het gedaan met Tsitsipas.</p>
<p>Maar de Griek hield knap stand, liep zelfs uit naar 5-2 en benutte bij 5-3, op Nadals opslag, het vierde matchpoint.</p>
<p>Djokovic, bezig aan zijn 250ste week als nummer een van de wereld, won aan het begin van dit jaar de Australian Open in Melbourne. Daarna kwam hij nergens voorbij de kwartfinales. Thiem pakte vorige week in Barcelona zijn tweede titel van 2019 en was in Madrid in de kwartfinales in drie sets te sterk voor Roger Federer.</p>
<p>Tegen Djokovic, winnaar in Madrid in 2011 en 2016, speelde Thiem vol bravoure en hij bracht de Serviër regelmatig in het nauw. Maar waar Thiem zeven breekkansen liet liggen, was Djokovic dodelijk efficiënt.</p>
<p>Op 6-5 in de tweede set liet de Serviër het echter opeens afweten, maar net als in de eerste set was de tiebreak voor hem, mede dankzij een dubbele fout van Thiem.</p><img src="http://feeds.feedburner.com/~r/nossporttennis/~4/ifO3hryPi1Q" height="1" width="1" alt=""/>
