---
layout: post
title: "77 arrestaties bij bezette varkensboerderij Boxtel"
date: Tue, 14 May 2019 15:27:55 +0200
category: nieuws
externe_link: "https://nos.nl/l/2284588"
feature_image: "https://nos.nl/data/image/2019/05/14/549879/1008x567.jpg"
---

<p>De politie heeft gisteravond 76 dierenactivisten aangehouden die betrokken waren bij de bezetting van een varkensboerderij in Boxtel. 64 van hen werden gearresteerd wegens de bezetting en 12 omdat zij zich niet konden identificeren. Dat zei minister Grapperhaus vanmiddag in de Tweede Kamer.</p>
<p>De politie heeft ook een tegendemonstrant aangehouden voor het vernielen van een politievoertuig.</p>
<p>In totaal waren er naar schatting 150 activisten op het terrein van de varkensboerderij aanwezig, een deel in de stal en een deel buiten. Een aantal was volgens de minister in de loop van de dag op eigen houtje vertrokken. Rond 22.00 uur maakte de ME een einde aan de actie. Van alle activisten die een identiteitsbewijs toonden, zijn de gegevens genoteerd.</p>
<p>Grapperhaus was naar het Vragenuur geroepen door CDA-Kamerlid Geurts. Die sprak van een"gitzwarte dag" voor het gezin van de varkenshouder, dat tien uur lang in angst had gezeten. Hij wilde weten waarom het zo lang had geduurd voordat er was ingegrepen.</p>
<h2>ME ingezet</h2>
<p>De minister van Justitie en Veiligheid legde uit dat er in verband met de veiligheid van mens en dier voor was gekozen om zo lang mogelijk met de activisten te overleggen. Toen dat niet hielp om hen van het terrein af te krijgen en de sfeer rond de boerderij steeds grimmiger werd, is besloten de ME in te zetten.</p>
<p>Bijna de hele Kamer toonde zich verontwaardigd over de actie van Meat for Victims en wil dat er hard wordt opgetreden tegen de activisten. Grapperhaus zei dat niet hij, maar het Openbaar Ministerie over eventuele strafvervolging gaat.</p>
<p>Kamerlid Ouwehand van de Partij voor de Dieren zei dat haar partij alle geweld afwijst, ook het geweld tegen dieren. Ze vindt dat er behalve tegen de actievoerders ook moet worden opgetreden tegen "boeren die zich niet aan de wet houden". Volgens haar gaan er jaarlijks 6000 varkens "dood van ellende" in megastallen.</p>
<p>Minister Grapperhaus antwoordde daarop dat hij eigenrichting fel afwijst. "Als je vindt dat mensen de wet overtreden, moet je dat gewoon melden bij de politie. Eigenrichting kennen we in dit land niet, daar ga ik altijd tegenin." Grapperhaus is van plan om deze week bij de getroffen boer langs te gaan.</p>
<h2>Zwijgrecht</h2>
<p>Het OM heeft in een persbericht gemeld dat er een onderzoek is gestart naar de vernieling van de toegangsdeur van de stal en naar de vernieling en brandstichting van enkele auto's van dierenactivisten. Het recherchewerk wordt volgens het OM bemoeilijkt doordat een aantal arrestanten zich beroept op zijn zwijgrecht.</p>
<p>De actievoerders komen deels uit Nederland, maar ook uit andere Europese landen zoals Groot-Brittannië, Polen, Duitsland, Tsjechië en Scandinavische landen.</p>
<p>De politie heeft enkele tientallen rechercheurs ingezet. Ook is een aantal officieren van justitie betrokken bij de afhandeling van de aanhoudingen en de aanvullende onderzoeken. Daarbij is ook beeldmateriaal veiliggesteld dat door de activisten en tegendemonstranten online is gezet.</p>
