---
layout: post
title: "Parlement Oostenrijk stemt voor wet tegen hoofddoeken op basisscholen"
date: Thu, 16 May 2019 04:39:46 +0200
category: buitenland
externe_link: "http://feeds.nos.nl/~r/nosnieuwsbuitenland/~3/wWdwV0fpLxo/2284871"
feature_image: "https://nos.nl/data/image/2019/05/16/550293/1008x567.jpg"
---

<p>Het Oostenrijkse parlement heeft ingestemd met een wet tegen het dragen van hoofddoeken door kinderen op basisscholen. De wet verbiedt het dragen van "ideologische of religieuze kleding" waarmee grote delen van het hoofd worden bedekt.</p>
<p>De wet komt uit de koker van de rechts-conservatieve regering van FPÖ en ÖVP. Het grootste deel van de oppositie stemde tegen. Tegenstanders spreken van een publiciteitsstunt van de regering. Een moslimorganisatie noemde de wet eerder "schaamteloos" en een "afleidingsmanoeuvre". Bovendien, zo zeggen ze, dragen veel meisjes pas een hoofddoek vanaf de puberteit.</p>
<h2>'Signaal tegen politieke islam'</h2>
<p>De wet is specifiek gericht tegen het dragen van hoofddoeken. Het joodse keppeltje en een sikh-tulband vallen er niet onder. Ook hoofddeksels die worden gedragen om medische redenen of om te beschermen tegen regen en sneeuw vallen erbuiten.</p>
<p>Volgens een ÖVP-parlementariër gaat het om een maatregel tegen de onderdrukking van meisjes. De onderwijswoordvoerder van de FPÖ spreekt van "een signaal tegen de politieke islam".</p>
<p>De regering houdt er rekening mee dat de wet zal worden aangevochten bij het Constitutioneel Hof. Vanwege discriminatie op grond van religie, of omdat wetten die over scholen gaan normaal gesproken een tweederdemeerderheid nodig hebben in het parlement.</p>
<p>In Oostenrijk geldt sinds 2017 een verbod op het dragen van gezichtsbedekkende kleding in het openbaar. In Nederland is gezichtsbedekkende kleding niet toegestaan in openbare instellingen. Een algeheel verbod is er niet.</p><img src="http://feeds.feedburner.com/~r/nosnieuwsbuitenland/~4/wWdwV0fpLxo" height="1" width="1" alt=""/>
