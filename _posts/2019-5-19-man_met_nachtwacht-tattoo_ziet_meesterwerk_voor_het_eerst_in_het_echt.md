---
layout: post
title: "Man met Nachtwacht-tattoo ziet meesterwerk voor het eerst in het echt"
date: Sun, 19 May 2019 16:56:22 +0200
categories: 
- entertainment 
- opmerkelijk 
externe_link: "https://nos.nl/l/2285421"
feature_image: "https://nos.nl/data/image/2019/05/19/551188/1008x567.jpg"
---

<p>Het Rijksmuseum heeft een bijzondere gast op bezoek gehad. De 51-jarige Marko Bak uit Nieuw-Lekkerland laat De Nachtwacht op zijn rug tatoeëren, maar had het wereldberoemde kunstwerk nog nooit in het echt gezien. RTV Rijnmond schrijft dat Bak gisteren samen met Richard van Meerkerk, de tattoo-artiest die de tatoeage bij hem zet, voor het eerst oog in oog stond met het schilderij.</p>
<p>Beiden waren hiervoor nog nooit in het Rijksmuseum geweest. "Dit is voor mij de eerste keer. Ik ben niet zo'n museum-mens", geeft Bak toe.</p>
<p>De tatoeage van De Nachtwacht begon als een grap, maar is inmiddels uitgegroeid tot een groot project waarbij Bak in meerdere sessies urenlang moet stilzitten. "Toen ik Richard leerde kennen kwam ik erachter dat hij De Nachtwacht had geschilderd", vertelt Bak. "Toen zei ik een keer voor de grap: 'Als je een keer niks te doen hebt dan zet je De Nachtwacht toch gewoon op mijn rug.' Daarna heeft hij een tatoeage ontworpen en De Nachtwacht op mijn rug gezet."</p>
<p>De tatoeage is geen exacte kopie van het meesterwerk, een paar gezichten zijn vervangen door de gezichten van Bak zelf en zijn vrienden en familie.</p>
<p>In het Rijksmuseum konden de twee de tatoeage met het schilderij vergelijken: </p>
<p>Het Rijksmuseum kreeg lucht van dit verhaal en nodigde beiden uit voor een speciale rondleiding. Nadat de mannen verschillende kunstwerken van andere grootheden hadden bekeken, eindigde de rondleiding bij De Nachtwacht. "Het is best wel bijzonder", geeft Bak toe. "Nu kan ik hem goed zien, want de tatoeage op mijn rug kan ik natuurlijk niet goed bekijken."</p>
<p>Kunsthistoricus en museumgids Bregtje Viergever heeft de tatoeage ook bekeken en is ervan onder de indruk. "Alles zit erin. De Nachtwacht, de luitenant, het meisje en Rembrandt zelf", vertelt ze. "Ik vond het niet slecht gedaan."</p>
<p>Volgens de 51-jarige vrachtwagenchauffeur wist de museumgids interessante dingen te vertellen over het meesterwerk van Rembrandt van Rijn. "We kregen tijdens de rondleiding een aantal details te horen. Die details kenden we niet maar ze moeten nu ook in de tatoeage", zegt Bak.</p>
<h2>Voor driekwart af</h2>
<p>Er is voor Van Meerkerk dus nog een hoop werk te doen. "Het zijn allemaal kleine dingen, maar die zijn haast niet te tatoeëren." De tatoeage is nog niet af. "Ik denk dat de tatoeage nu voor driekwart klaar is", vermoedt Bak. Hij heeft nog twee of drie sessies van maar liefst zeven uur voor de boeg en dan heeft Bak zijn eigen Nachtwacht.</p>
