---
layout: post
title: "Record goederenoverslag voor Nederlandse zeehavens"
date: Wed, 03 Jul 2019 00:01:03 +0200
categories: 
- financieel 
- economie 
externe_link: "https://nos.nl/l/2291707"
feature_image: "https://nos.nl/data/image/2019/07/03/560731/1008x567.jpg"
---

<p>De gezamenlijke Nederlandse zeehavens hebben in 2018 met een overslag van 605 miljoen ton een recordaantal aan- en afgevoerde goederen bereikt. Het gaat om een groei van ruim 1,5 procent ten opzichte van het jaar ervoor, meldt het CBS.</p>
<p>Driekwart van de goederenoverslag bestond uit binnengekomen goederen. Daarvan bestond twee derde uit droge bulkgoederen, zoals ertsen, kolen of landbouwproducten of uit natte bulkgoederen, zoals aardolie en aardolieproducten.</p>
<p>De overslag van containers steeg met 4,5 procent het sterkst. De afvoer van containers steeg met bijna 3 procent.</p>
<h2>Minder uit China</h2>
<p>Van alle ingevoerde goederen in containers kwam in 2018 bijna 20 procent uit China; 12 procent minder dan in 2017. Vooral textiel en lederwaren uit het land waren minder in trek.</p>
<p>Na China kwamen de meeste ingevoerde goederen uit Rusland (7,4 procent), gevolgd door het Verenigd Koninkrijk, (6,7 procent). Bij zowel Rusland als Groot-Brittannië was een flinke stijging te zien van het aantal geïmporteerde containers.</p>
<p>Die laatste stijging hangt mogelijk samen met de voorraden die Britse bedrijven in ons land aanleggen in aanloop naar de brexit, zegt het CBS.</p>
<h2>Toename</h2>
<p>Zo'n driekwart van alle aan- en afgevoerde goederen wordt in de Rotterdamse havens geladen en gelost. In 2018 namen beide stromen met zo'n 1 procent toe. Het havengebied van Amsterdam zag dezelfde stijging.</p>
<p>Het aantal geloste goederen in de Zeeuwse en Groningse havens steeg sterker: de groei nam daar toe met meer dan 10 procent.</p>
