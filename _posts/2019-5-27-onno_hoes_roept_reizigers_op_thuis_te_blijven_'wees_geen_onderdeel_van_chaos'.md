---
layout: post
title: "Onno Hoes roept reizigers op thuis te blijven: 'wees geen onderdeel van chaos'"
date: Mon, 27 May 2019 23:00:12 +0200
category: nieuws
externe_link: "https://nos.nl/l/2286600"
feature_image: "https://nos.nl/data/image/2019/05/27/553016/1008x567.jpg"
---

<p>Onno Hoes is burgemeester van Haarlemmermeer, de gemeente waar Schiphol onder valt. Hij doet een nadrukkelijke oproep om niet de weg op te gaan en niet naar Schiphol af te reizen vanwege de grote staking van het openbaar vervoer.</p>
<p>Dit ondanks de uitspraak van de rechter die heeft besloten dat er vier keer per uur een trein moet rijden tussen Amsterdam Centraal, Amsterdam Sloterdijk, Amsterdam Lelylaan, Schiphol en Hoofddorp.</p>
<p>Die vier treinen per uur zijn zeker niet toereikend volgens Hoes: "Het zijn er vier in plaats van de 25 die er normaal rijden. En ze zijn vooral bedoeld om mensen van Schiphol weg te halen die met het vliegtuig aankomen."</p>
<p>Hoes is er duidelijk over: "Kom gewoon niet. Probeer je werk als het telefonisch kan telefonisch te doen", zegt Hoes. Ook legt hij verantwoordelijkheid bij de reiziger zelf: "Als je dan toch de weg op gaat dan doe je het mooi zelf. Eigen risico, maar de veiligheid van jezelf en van je omgeving die stel je dan in de waagschaal."</p>
<p>Hoes vermoedt dat een deel van de mensen denkt dat het niet zo'n vaart zal lopen."Dat betekent dat iedereen die toch naar Schiphol gaat of de weg op gaat verantwoordelijk is voor de chaos die gaat komen. Dus ik zou zeggen tegen het publiek: probeer er geen onderdeel van te zijn."</p>
<h2>Risico's</h2>
<p>De problemen kunnen groot zijn volgens Hoes als mensen toch de weg op gaan. "Ze moeten heel goed luisteren naar de radio en de verkeersinformatie. Ze moeten goed letten op de verschillende maatregelborden die boven de weg en naast de weg hangen en echt doen wat er geadviseerd wordt."</p>
<p>Hoes waarschuwt dat er verkeersinfarcten kunnen gaan ontstaan. "Dan kunnen de hulpdiensten niet meer ter plaatse komen als er ongelukken gebeuren." Ook zou op Schiphol een overcrowded situatie kunnen ontstaan. "Dan zou ik misschien de luchthaven moeten gaan sluiten. Dat zijn maatregelen die ik niet wil nemen, maar overal waar te veel mensen bij elkaar zijn is daar het risico op crisis."</p>
<p>Volgens de burgemeester zijn zijn uitspraken geen paniekzaaierij. "Omdat we kunnen uitrekenen om hoeveel mensen het gaat die normaliter op Schiphol komen. Zowel de mensen die weg willen gaan, als die mensen die naar Schiphol toekomen vanuit het buitenland. Als die allemaal komen en er is geen openbaar vervoer, terwijl normaal zestig of zeventig procent met het ov gaat, dan kun je zo uitrekenen dat je enorme chaos hebt."</p>
