---
layout: post
title: "Met belangrijker CL-duel in het hoofd strijdt PSV tegen Ajax om eerste prijs"
date: Sat, 27 Jul 2019 08:57:24 +0200
categories: 
- sport 
- voetbal 
externe_link: "https://nos.nl/l/2295290"
feature_image: "https://nos.nl/data/image/2019/07/27/566493/1008x567.jpg"
---

<p>Gaat PSV zaterdagavond tot de bodem om Ajax te verslaan in de Johan Cruijff-schaal? Vermoedelijk niet. Natuurlijk willen ze in Eindhoven die prijs pakken, helemaal als het ten koste van de grote rivaal is, maar de Champions League-return tegen FC Basel speelt een grotere rol.</p>
<p>Ibrahim Afellay legde vrijdag op de persconferentie de komende wedstrijden van PSV tegen Ajax en Basel al op de weegschaal en was duidelijk. "Iedereen weet dat dinsdag belangrijker is", wond de aanvoerder er geen doekjes om.</p>
<h2>Voor de bühne</h2>
<p>NOS-verslaggever Joep Schreuder verwacht dat PSV niet met het mes tussen de tanden de grasmat van de Johan Cruijff Arena zal betreden. "Deze wedstrijd is niet belangrijk. Iedereen zegt wel: je kunt een prijs winnen. Maar dat roepen ze vooral voor de bühne."</p>
<p>"PSV heeft de return tegen Basel in het hoofd zitten en bij Ajax denken ze aan duels met Vitesse en PAOK Saloniki. Deze wedstrijd is dus geen maatstaf, hooguit een vingerwijzing", aldus Schreuder.</p>
<p>De verslaggever zag dinsdag in het Philips Stadion hoe PSV tegen de Zwitsers voor een bizarre ommekeer in de slotfase zorgde. "Het viel me niet tegen wat PSV liet zien, vooral als je bedenkt dat ze pas een week of vijf in training zijn."</p>
<p>"PSV incasseerde tegen Basel wel tegengoals, maar toonde ook veerkracht. Daarmee kon je zien dat het mentaal ook dit seizoen een goed team is."</p>
<h2>Ander voetbal</h2>
<p>Het wegvallen van Luuk de Jong heeft PSV onbewust misschien wel goed gedaan. Zowel Phillip Cocu als Mark van Bommel wist precies hoe de spits in zijn kracht speelde, maar de laatstgenoemde coach werd na het vertrek van De Jong gedwongen tot een nieuwe invulling.</p>
<p>"Het voetbal van PSV is nu anders, Ze spelen meer tussen de linies en er is nu ook meer variatie met dat kwartet voorin", doelt Schreuder op Bruma, Donyell Malen en Hirving Lozano in de voorste linie en met Steven Bergwijn 'op tien'.</p>
<p>"Ik vond vooral dat Bruma zich tegen Basel onderscheidde. Hij is snel en wendbaar. Je ziet dat hij binnen dit toch wat vernieuwde PSV past."</p>
<h2>'PSV iets verder dan Ajax'</h2>
<p>Schreuder verwacht tot slot een open strijd in de Johan Cruijff Arena. "Ik denk dat PSV momenteel iets verder is dan Ajax. Dat is ook logisch, want PSV heeft zijn eerste officiële duel al gespeeld, terwijl Erik ten Hag bij Ajax pas sinds kort alle spelers weer tot zijn beschikking heeft."</p>
