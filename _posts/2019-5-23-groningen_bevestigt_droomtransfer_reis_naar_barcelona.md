---
layout: post
title: "Groningen bevestigt droomtransfer Reis naar Barcelona"
date: Thu, 23 May 2019 13:08:28 +0200
categories: 
- sport 
- voetbal 
externe_link: "https://nos.nl/l/2285958"
feature_image: "https://nos.nl/data/image/2019/05/23/551955/1008x567.jpg"
---

<p>Het hing al een tijdje in de lucht, maar nu is de kogel door de kerk: Ludovit Reis verlaat FC Groningen en speelt vanaf volgend seizoen voor FC Barcelona.</p>
<p>Barcelona volgt de 18-jarige middenvelder al langer en heeft zo'n 3,25 miljoen voor hem over. Naar verluidt kan het bedrag middels bonussen oplopen tot 7,5 miljoen euro. Reis tekent een contract voor drie jaar met een optie voor nog twee jaar. Hij heeft in zijn contract een gelimiteerde afkoopsom van 100 miljoen euro laten opnemen.</p>
<p>Jeugdinternational Reis zal volgend seizoen starten bij de hoofdmacht van Barcelona. Daarna wordt bekeken wat zijn traject gaat worden. Naar alle waarschijnlijkheid zal hij daarna aansluiten bij Barça B.</p>
<h2>Derde Nederlander</h2>
<p>Met de transfer van Reis komt het aantal Nederlanders bij Barcelona op drie. Eerder tekende Frenkie de Jong al een contract bij de Spaanse topclub. Hij komt voor minimaal 75 miljoen euro over van Ajax. Ook doelman Jasper Cillessen staat onder contract bij Barcelona, al is de kans aannemelijk dat hij komende zomer een transfer gaat maken.</p>
<p>Reis speelde de afgelopen twee jaar vijftig duels voor de Groningers en wist twee doelpunten te maken. Technisch directeur Mark-Jan Fledderus is ontzettend trots op de transfer van Reis naar FC Barcelona.</p>
<p>"Het is een compliment aan alle geledingen binnen de club. De jeugdscouting heeft vier jaar geleden de specifieke kwaliteiten van Ludovit onderkend en hem weten te bewegen naar Groningen te komen. Daar zijn de trainers in de opleiding met hem aan het werk gegaan en hebben zij hem geholpen in zijn verdere ontwikkeling. Met als ultieme beloning de interesse van Barcelona en zijn uiteindelijke overgang."</p>
<h2>Trots</h2>
<p>Ook aftredend algemeen directeur Hans Nijland is verguld met trots. "In 23 jaar tijd heb ik namens FC Groningen zaken mogen doen met grote clubs in binnen- en buitenland, maar deze transfer met één van de grootste clubs ter wereld is een prachtig slotakkoord."</p>
<p>Reis zelf reageert blij en opgelucht op de website van Barcelona. "Het is een speciale dag en een droom is uitgekomen. Ik ben erg blij hiermee en kan het nog niet geloven."</p>
<h2>Chabot</h2>
<p>Groningen maakte tevens bekend dat verdediger Jeffrey Chabot de overstap maakt naar Sampdoria. De 21-jarige Duitser speelde slechts een seizoen voor de Groningers, na zijn komst van Sparta.</p>
