---
layout: post
title: "Politie grijpt hard bij protest tegen uitleveringswet Hongkong"
date: Wed, 12 Jun 2019 07:41:51 +0200
category: nieuws
externe_link: "https://nos.nl/l/2288690"
feature_image: "https://nos.nl/data/image/2019/06/12/556259/1008x567.jpg"
---

<p>De oproerpolitie in Hongkong grijpt hard in bij het protest tegen de omstreden uitleveringswet. Tienduizenden demonstranten hadden vanochtend de wegen rond het parlement geblokkeerd. De regering besloot daarop om de behandeling van de wet uit te stellen.</p>
<p>Afgelopen zondag waren er al honderdduizenden betogers op de been. De regering wilde toen niet wijken en zei na deze massale protesten dat de wet toch vandaag behandeld zou worden.</p>
<p>Volgens correspondent Garrie van Pinxteren werd er gisteravond via sociale media een oproep gedaan om in de buurt van het parlement te overnachten. "Sommige mensen hebben er geslapen en vanmorgen zijn er nog eens duizenden demonstranten bij gekomen", vertelt Van Pinxteren.</p>
<h2>Rubberkogels en traangas</h2>
<p>De politie hield zich aanvankelijk afzijdig, maar later op de dag werd de sfeer grimmiger. De oproerpolitie zet waterkanonnen, rubberkogels en traangas is om de demonstranten te verjagen. De demonstranten gooien op hun beurt met onder meer flessen naar de agenten.</p>
<p>Het parlement heeft onder druk van de protesten besloten om de behandeling van de wet uit te stellen. Het is nog niet duidelijk wanneer het debat wel zal plaatsvinden.</p>
<p>De nieuwe wet maakt het mogelijk om verdachten op het vasteland van China te berechten. De demonstranten zijn bang dat ze hun rechtsbescherming kwijtraken en dat het makkelijker wordt om politieke activisten uit te leveren aan China.</p>
<h2>Niet van de baan</h2>
<p>Hongkong maakt deel uit van de Volksrepubliek China, maar de stad heeft eigen wetten en meer burgerlijke vrijheden. De regering van Hongkong zegt dat de wet van belang is om de grensoverschrijdende misdaad aan te pakken. De wet zou niet worden gebruikt om mensen op politieke of religieuze gronden uit te leveren.</p>
<p>Van Pinxteren verwacht niet dat de wet nu helemaal van de baan is. "Het kan bijna niet dat de regering van Hongkong toe zal geven. China zet er veel druk achter. Als de wet er in Hongkong niet zou komen, is dat ook een voorbeeld voor mensen in China dat protesteren helpt."</p>
