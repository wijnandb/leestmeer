---
layout: post
title: "Spee officieel benoemd tot nieuwe voorzitter KNVB"
date: Mon, 27 May 2019 21:39:41 +0200
category: sport
externe_link: "https://nos.nl/l/2286591"
feature_image: "https://nos.nl/data/image/2019/05/03/547636/1008x567.jpg"
---

<p>De KNVB heeft Just Spee officieel benoemd tot nieuwe bondsvoorzitter. De 54-jarige Spee kreeg maandag tijdens de bondsvergadering veruit de meeste stemmen: 46 om 12. Eén club onthield zich van de stemming. Naast Spee was ook Telstar-directeur Pieter de Waard een kandidaat voor het voorzitterschap.</p>
<p>Spee zal op 16 december van dit jaar huidig voorzitter Michael van Praag opvolgen. Van Praag heeft dan de maximale zittingstermijn als voorzitter volgemaakt. Hij zal Spee de komende maanden inwerken.</p>
<p>Spee was de kandidaat van het bondsbestuur. De Waard wierp zich op als tegenkandidaat, maar tijdens de verkiezing maandagavond werd duidelijk dat hij slechts een zeer klein deel van de betaald voetbalclubs achter zich had weten te krijgen.</p>
<p>Na afloop reageerde Spee op zijn aanstelling. "Een belangrijk punt voor mijzelf is dat een voorzitter er is voor alle voetballers in Nederland. Ik hou ervan om te verbinden en mensen bij elkaar te brengen."</p>
<p>Spee is afkomstig uit de mediawereld. Zo is hij algemeen directeur geweest van Stage Entertainment en van het televisieproductiebedrijf Endemol.</p>
<p>Namens dat laatste bedrijf was hij ook betrokken bij de eredivisie. Zo had hij vijf jaar lang als lid van de raad van commissarissen van de Eredivisie Media &amp; Marketing een rol bij de exploitatie van de commerciële rechten van de eredivisieclubs.</p>
