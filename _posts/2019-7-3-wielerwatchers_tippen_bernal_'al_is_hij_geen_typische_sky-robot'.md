---
layout: post
title: "Wielerwatchers tippen Bernal: 'Al is hij geen typische Sky-robot'"
date: Wed, 03 Jul 2019 11:28:59 +0200
categories: 
- sport 
- wielrennen 
externe_link: "https://nos.nl/l/2291753"
feature_image: "https://nos.nl/data/image/2019/07/03/560806/1008x567.jpg"
---

<p>Chris Froome is er niet bij en titelverdediger Geraint Thomas verschijnt niet in topvorm aan de start van de Tour de France zaterdag. Toch denken de wielerwatchers van de NOS dat het bekende treintje van de Britse Ineos-ploeg, voorheen Team Sky, het beeld gaat bepalen de komende weken in Frankrijk.</p>
<p>Want: de Colombiaan Egan Bernal volgt zijn ploegmaat Thomas op en gaat de 106de Tour winnen, is de mening vrijwel eensgezind.</p>
<h2>Geel voor Groenewegen?</h2>
<p>Maar wie pakt de eerste gele trui zaterdagmiddag in Brussel, waar de Tour van start gaat? Wie zijn de voornaamste concurrenten van Dylan Groenewegen? En wie is de voornaamste kandidaat voor het winnen van de bolletjestrui?</p>
<p>Hoewel hij nog maar 22 jaar oud is en pas aan zijn tweede Tour begint, wordt Bernal door liefst vier van de vijf wielerwatchers op nummer een gezet en zien ze in hem de opvolger van Thomas.</p>
<p>"Wat ik van hem gezien heb dit jaar... Telkens als hij het moet doen, als hij het gewicht van de koers moet dragen, dan doet hij dat alsof hij het al jaren doet", ziet NOS-verslaggever Han Kock. "Zo won hij Parijs-Nice dit jaar en niet zo lang geleden ook de Ronde van Zwitserland."</p>
<h2>'Thomas zal voor hem werken'</h2>
<p>Kock verwacht dat hij die lijn moeiteloos doortrekt naar de Tour. "Ik denk dat tijdens de Tour zal blijken dat hij inderdaad de beste is van zijn team en dat Thomas zich moeiteloos in het treintje neerzet om voor hem te werken."</p>
<p>Alleen commentator Maarten Ducrot denkt aan een andere winnaar en zet Bernal op plaats twee. "Jakob Fuglsang! De vorige twee keer dat hij een gooi deed naar de Tour, verkrampte hij. Dit jaar heeft hij een andere aanloop en zit hij beter in zijn vel. Ineens gaat hij winnen. Dus nu is-ie er klaar voor. Als Bernal toch wint, komt het door een gebrek aan mentaliteit bij Fuglsang. Dat hij niet durft te koersen."</p>
<p>Hoewel Kock voorspelt dat de Britse formatie wel gewoon zijn zevende Tourzege in acht jaar zal behalen (Vincenzo Nibali was in 2014 de sterkste en doorbrak de reeks), ziet hij een duidelijk verschil tussen Bernal enerzijds en Tourwinnaars Wiggins, Froome en Thomas anderzijds.</p>
<h2>'Bernal is geen Sky-robot'</h2>
<p>"Bernal is een leuke open jongen. Hij is geen Sky-robot in zijn manier van doen. Maar hij profiteert natuurlijk wel van de ervaring bij die ploeg. Zij weten precies hoe ze hem moeten brengen. Waar wij denken te weten hoe goed hij is, weten zij allang hoe goed hij is."</p>
<p>Er zijn zes namen die sowieso in elk lijstje terugkeren: Bernal, Fuglsang, Thibaut Pinot, Steven Kruijswijk, Romain Bardet en Nairo Quintana.</p>
<h2>Kies uit deze veertien</h2>
<p>In totaal, van de mogelijk vijftig verschillende namen in de toptien, is de variatie onder de wielerwatchers niet bijster groot: ze noemen veertien verschillende namen.</p>
<p>"Het is natuurlijk koffiedik kijken allemaal", weet Kock ook. "Een aantal van de jongens die ik noem, gaat Parijs helemaal niet halen. Er vallen er altijd een paar uit. En ik noem Porte niet die, als hij in goeden doen is en een keer op zijn fiets blijft zitten, ook altijd in de toptien zal rijden. Net als Adam Yates."</p>
<p>Analist Danny Nelissen verrast door de Duitser Emmanuel Buchmann op het podium te voorspellen. "Een beetje een dark horse. Hij werd derde in de Dauphine, reed een goede Ronde van Baskenland. Hij is een sterke renner, let maar op."</p>
<h2>Valverde?</h2>
<p>Opvallend is dat niemand rept over Alejandro Valverde, de inmiddels 39-jarige regerend wereldkampioen. Hij werd zondag nog Spaans kampioen op de weg. "Nee, dat is gedaan voor het klassement, denk ik. Bovendien hebben ze Quintana en Landa al", zegt Nelissen.</p>
<p>De sprinters dan. Zowel Kock als Ducrot ziet in Caleb Ewan de voornaamste concurrent voor Groenewegen deze Tour. "Ik denk dat ze gelijkwaardig zijn, Groenewegen en Ewan. Je hebt natuurlijk ook Viviani nog, maar ik denk dat Groenewegen een stuk beter is dan Viviani inmiddels", aldus Kock.</p>
<h2>Alaphilippe</h2>
<p>Voor de bergtrui wijzen drie van de vijf watchers resoluut naar de man die het kleinood vorig jaar ook won: Julian Alaphilippe. Nelissen gokt op Quintana en Ducrot vermoedt dat het bergklassement gewonnen gaat worden door de kersverse kampioen van Frankrijk: Warren Barguil.</p>
<p>Over iets meer dan drie weken weten we meer.</p>
