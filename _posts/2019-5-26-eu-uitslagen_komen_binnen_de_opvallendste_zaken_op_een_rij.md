---
layout: post
title: "EU-uitslagen komen binnen: de opvallendste zaken op een rij"
date: Mon, 27 May 2019 01:07:18 +0200
category: nieuws
externe_link: "https://nos.nl/l/2286451"
feature_image: "https://nos.nl/data/image/2019/05/27/552780/1008x567.jpg"
---

<p>De eerste uitslagen voor de EU-verkiezingen druppelen binnen. Die bevestigen wat de exitpolls al aangaven: de groenen en de populisten winnen, de christendemocratische en sociaaldemocratische fracties in het Europees Parlement moeten het de komende vijf jaar met minder zetels doen.</p>
<p>Met vrijwel alle Britse stemmen geteld is in ieder geval duidelijk dat de nieuwe Brexit-partij van Nigel Farage de grote winnaar is geworden in het Verenigd Koninkrijk. 31,6 procent van de stemmen haalde de partij, veel meer dan de schamele 9,1 procent van de regerende Conservatieven. Dat is ruim de helft minder dan vijf jaar geleden.</p>
<p>Ook Labour (14,1 procent) krijgt harde klappen. De Liberaal-Democraten (20,3 procent) profiteren flink van de teloorgang van de traditioneel grootste partijen, net als de Groenen (12,1 procent). De opkomst in het Verenigd Koninkrijk is blijven steken op 37 procent. Het opkomstpercentage voor de hele EU ligt gemiddeld veel hoger, op 50,5 procent.</p>
<p>De officiële resultaten in Frankrijk geven aan dat de partij van Marine Le Pen inderdaad heeft gewonnen. De Rassemblement National staat met ruim 80 procent van de stemmen geteld op 24,5 procent, En Marche van president Macron op 21,5 procent. Wel moeten er nog enkele grote steden binnenkomen, daar scoort Macron waarschijnlijk beter. De Groenen werden de derde partij.</p>
<h2>'Volk wil verandering in Brussel'</h2>
<p>In Spanje is al 85 procent van de stemmen geteld. De sociaaldemocraten van premier Sánchez hebben overtuigend gewonnen met bijna 33 procent. De Partido Popular deed het opnieuw slecht, net als bij de laatste landelijke verkiezingen eind april. Volgens de Spaanse Kiesraad halen drie Catalaanse politici een zetel in het Europees Parlement, onder wie Carles Puigdemont. Een van de gekozen politici, Oriol Junqueras, zit in Madrid in de cel.</p>
<p>In Hongarije zijn alle stemmen nagenoeg geteld. Órbans Fidesz-partij haalt daar de absolute meerderheid: ruim 52 procent. Dat komt neer op 13 van de 21 voor Hongarije beschikbare zetels in het parlement. Veel christendemocratische partijen keken met een schuin oog naar het land. Órbans partij maakt deel uit van de Europese christendemocratische fractie, maar Fidesz is geschorst. Volgens Órban laat de uitslag zien dat de Hongaarse bevolking "verandering wil in Brussel".</p>
<p>In België is het politieke landschap versplinterd. Maar liefst tien partijen halen tussen de 5,7 en 13,5 procent van de stemmen. Die 13,5 procent is voor de grootste partij: de N-VA.</p>
<p>In Oostenrijk is duidelijk dat de christendemocratische ÖVP van kanselier Sebastian Kurz de verkiezingen voor het Europees Parlement dik heeft gewonnen. Voormalig coalitiepartner, de rechts-populistische FPÖ, verliest 2,5 procent na 'Ibiza-gate' en wordt de derde partij van het land.</p>
