---
layout: post
title: "Michael P.  noemt geweld bij arrestatie marteling"
date: Tue, 28 May 2019 11:49:03 +0200
category: nieuws
externe_link: "https://nos.nl/l/2286656"
feature_image: "https://nos.nl/data/image/2019/05/28/553098/1008x567.jpg"
---

<p>Michael P., die is veroordeeld voor het doden van Anne Faber, heeft herhaald dat hij is mishandeld door politieagenten nadat hij was aangehouden. De agenten zouden dat hebben gedaan om informatie los te krijgen over de vindplaats van Anne. Vandaag dient in Arnhem het hoger beroep in de zaak.</p>
<p>"In Nederland hebben we regels en rechten", zei P. tegen het hof. "Als officieren, politiemensen je je rechten ontnemen, je letterlijk martelen, en daar staan geen consequenties tegenover, dan is dat een vrijbrief om mensen hun rechten te ontnemen."</p>
<p>P. zegt dat hij nog steeds last heeft van zijn schouder als gevolg van de hardhandige arrestatie. "Ik kan mijn backhand niet goed gebruiken bij tennis en heb last bij hoog tillen."</p>
<h2>28 jaar en tbs</h2>
<p>Vorig jaar werd Michael P. veroordeeld tot 28 jaar en tbs met dwangverpleging voor het ontvoeren, verkrachten en doden van de 25-jarige Anne Faber. Ook moet hij de familie, haar ouders en broer, een schadevergoeding betalen van bij elkaar bijna 140.000 euro: ruim 55.000 euro voor de vader en ruim 40.000 euro voor zowel moeder als broer.</p>
<p>De rechter noemde hem een gewetenloze man die buitenproportioneel geweld heeft gebruikt. P. houdt vol dat de rechters partijdig waren en dat zijn straf al van tevoren vaststond. Dat was voor hem de reden om in hoger beroep te gaan.</p>
<p>Tijdens de zitting van vandaag kwamen ook de verdwenen juwelen van Anne Faber ter sprake, ook de groeibriljant die ze van haar vader had gekregen. De officier van justitie deed eerder een emotionele oproep aan P. om te vertellen waar de sieraden nu zijn, zodat de nabestaanden ze terug kunnen krijgen, maar P. herhaalde vandaag dat hij nooit sieraden op Anne's lichaam heeft gezien.</p>
<h2>Nabestaanden voeren het woord</h2>
<p>Vandaag komen ook de vader en moeder van Anne Faber aan het woord. Haar vriend was ook van plan te spreken, maar hij kan het niet opbrengen en daarom leest een advocaat zijn verklaring voor.</p>
<p>Verwacht wordt dat de advocaat-generaal later vanmiddag met de strafeis komt.</p>
