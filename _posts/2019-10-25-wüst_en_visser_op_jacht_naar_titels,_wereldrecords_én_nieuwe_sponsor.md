---
layout: post
title: "Wüst en Visser op jacht naar titels, wereldrecords én nieuwe sponsor"
date: Fri, 25 Oct 2019 06:33:41 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/qOPevGSrhUM/2307557"
feature_image: "https://nos.nl/data/image/2019/10/25/587373/1008x567.jpg"
aantal: 509
unieke: 299
bron: "NOS"
---

<p>"Mezelf in de kijker rijden, dat is mijn hoofddoel", zegt schaatsster Esmee Visser bij de presentatie van haar ploeg TalentNED. Daarmee hoopt ze twee vliegen in één klap te slaan.</p>
<p>Aan de ene kant gaat Visser voor titels en records, maar net zo belangrijk is het om gezien te worden. Want TalentNED, gesponsord door investeringsmaatschappij Infestos, stopt na dit seizoen met de ondersteuning van de schaatsploeg.</p>
<p>"Iedereen wist dat wij voor twee jaar zouden instappen, met de bedoeling de schaatssport te helpen in een periode dat het lastig was", zegt Gerard Kemkers, directeur van TalentNED. Het bedrijf wil zich op andere sporten, zoals het wielrennen, gaan richten.</p>
<h2>'Blij zijn met wat je hebt'</h2>
<p>Het naderende afscheid zorgt bij Visser en Ireen Wüst, de succesvolste Nederlandse olympiër aller tijden, voor een dubbel gevoel. "Ik ben heel blij dat ik als olympisch kampioen kon aansluiten en deze stappen heb kunnen maken", zegt Visser.</p>
<p>Wüst: "Natuurlijk is het jammer, maar ik vind het wel fijn dat het nu gecommuniceerd wordt, want het geeft ons als ploeg de kans een nieuwe sponsor te zoeken. Ik had het heel erg gewaardeerd als ze nog twee jaar door zouden gaan, maar soms moet je blij zijn met wat je hebt."</p>
<p>Wüst is er in de aanloop naar het seizoen, dat over een dikke week begint met het kwalificatietoernooi voor de eerste wereldbekers, "totaal niet mee bezig". "In april is het te laat, maar nu moeten we gewoon heel hard schaatsen en afwachten."</p>
<p>De inmiddels 33-jarige Wüst realiseert zich ook dat het dreigende probleem voor anderen om haar heen groter is. "Het is voor mij iets minder van belang dan dat het voor de jongere garde is. Ik gun het iemand als Esmee enorm dat ze in alle rust naar de volgende Spelen toe kan werken."</p>
<p>Ook Visser maakt zich op dit moment nog geen zorgen, ze is vooral bezig met de kwalificatiewedstrijden in Heerenveen en kijkt daar met vertrouwen naar uit. "Ik heb een heel goede zomer gehad en veel vooruitgang geboekt op alle vlakken. Ik denk dat dat op het ijs te zien gaat zijn."</p>
<p>De belangrijkste afspraken van dit jaar zijn de WK afstanden in Salt Lake City, half februari. Een toernooi waar wereldtitels van extra glans kunnen worden voorzien: op het razendsnelle ijs op bijna 1.300 meter hoogte behoren wereldrecords zeker tot de mogelijkheden.</p>
<p>Visser heeft haar pijlen gericht op de toptijden van Martina Sábliková op de drie en vijf kilometer. "Ik denk dat die wereldrecords haalbaar moeten kunnen zijn, dus ik ga zeker een poging doen om ze aan te vallen. Ik heb nog best veel jaren te gaan, dus het hoeft niet, maar dit is een mooie gelegenheid."</p>
<p>Ook Wüst gaat natuurlijk voor WK-goud, en dan het liefst in een wereldrecord. "Wat je moet doen is proberen wereldkampioen te worden. En als alle omstandigheden meezitten, kan het met een wereldrecord. Maar het is geen smet op mijn carrière als het niet lukt."</p>
<p>Bekijk hieronder een reportage over Wüst en haar toekomstig echtgenote, schaatsster Letitia de Jong:</p><img src="http://feeds.feedburner.com/~r/nossportschaatsen/~4/qOPevGSrhUM" height="1" width="1" alt=""/>
