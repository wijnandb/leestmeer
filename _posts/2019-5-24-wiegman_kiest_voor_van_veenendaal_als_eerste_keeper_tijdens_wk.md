---
layout: post
title: "Wiegman kiest voor Van Veenendaal als eerste keeper tijdens WK"
date: Fri, 24 May 2019 22:08:28 +0200
categories: 
- sport 
- voetbal 
externe_link: "https://nos.nl/l/2286172"
feature_image: "https://nos.nl/data/image/2019/05/24/552334/1008x567.jpg"
---

<p>Sari van Veenendaal zal in het doel van Nederland staan tijdens het WK voetbal voor vrouwen. Bondscoach Sarina Wiegman maakte haar keuze precies twee weken voor de start van het toernooi in Frankrijk bekend.</p>
<p>"We hebben er heel lang over nagedacht", sprak Wiegman in een videobericht van de KNVB. "We hebben de beslissing genomen en die hebben we naar de spelersgroep ook gecommuniceerd. En dat betekent dat Sari nummer een is."</p>
<p>Van Veenendaal was lang de onbetwiste nummer één bij Oranje, maar raakte op een zijspoor toen ze haar basisplaats bij Arsenal verloor. Loes Geurts maakte daarop haar rentree als international en leek goede papieren te hebben om ook in Frankrijk te keepen.</p>
<p>"We hebben drie goede keepers in onze selectie en eigenlijk drie verschillende keepers", vervolgt Wiegman, die ook over Lize Kop kan beschikken. "We kijken naar kwaliteit, naar ritme en hoe ze er nu op staan. Dat hebben we gewikt en gewogen. En dan komen we hierop uit."</p>
<p>Met Van Veenendaal tussen de palen werd in 2017 de Europese titel veroverd tijdens het toernooi in eigen land. Geurts keepte daarvoor al twee EK's en een WK. Ze stopte als international toen ze haar plek verloor, maar kwam daar later op terug.</p>
<p>Wiegman leverde tevens haar definitieve WK-selectie in. Die bestaat uit de namen die ze 10 april al vrijgaf, dus met de van blessures herstellende Stefanie van der Gragt en Victoria Pelova.</p>
