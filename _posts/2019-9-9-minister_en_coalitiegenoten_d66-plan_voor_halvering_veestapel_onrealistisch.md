---
layout: post
title: "Minister en coalitiegenoten: D66-plan voor halvering veestapel onrealistisch"
date: Mon, 09 Sep 2019 11:41:24 +0200
category: politiek
externe_link: "https://nos.nl/l/2300956"
feature_image: "https://nos.nl/data/image/2019/09/09/576054/1008x567.jpg"
---

<p>Minister Schouten is geïrriteerd over het voorstel van D66 om de veestapel te halveren als oplossing voor de stikstofproblemen. Schouten noemt het plan onrealistisch.</p>
<p>Bovendien vindt ze het "niet chic" dat je als boer of boerin, "die elke dag heel hard werkt, in de krant kunt lezen dat je wel kunt verdwijnen", zei Schouten vanmorgen bij de inloop van de ministerraad.</p>
<p>Ook coalitiegenoten VVD, CDA en ChristenUnie vallen erover dat D66 nu "net doet of het probleem alleen door de boeren komt". Die drie partijen hebben van oudsher een grote achterban onder boeren.</p>
<h2>Woningbouw</h2>
<p>D66 kwam vanmorgen met het plan om de veestapel drastisch te verminderen. Op die manier kan volgens de regeringspartij de stikstofuitstoot worden teruggedrongen om zo ruimte maken voor woningbouw. Het zou betekenen dat er geen plek meer is voor 50 miljoen kippen en 6 miljoen varkens.</p>
<p>Het idee volgt op een uitspraak van de Raad van State, die dit jaar oordeelde dat het Nederlandse programma om stikstofuitstoot te beperken niet goed werkt. Als gevolg van de uitspraak worden duizenden bouwprojecten getroffen.</p>
<p>Hoe dat precies zit, zie je in deze video van NOS op 3: </p>
<p>Minister Schouten erkent dat de uitspraak verstrekkende gevolgen heeft en dat het niet eenvoudig is om maatregelen te treffen. Maar de veeteelt halveren is volgens haar niet aan de orde. "Het gaat hier wel om onze voedselvoorziening, we gaan niets met snelle halen doen."</p>
<p>Bovendien is het kabinet al begonnen met de krimp van de landbouwsector, zei de ChristenUnie-minister. "We kijken of dat genoeg is, maar we kijken niet alleen naar deze sector."</p>
<p>Verder wijst ze naar de commissie-Remkes, die is ingesteld om verder onderzoek te doen. Alle opties liggen daar volgens haar op tafel.</p>
<h2>Coalitie</h2>
<p>De coalitiegenoten van D66 zijn geïrriteerd over het plan. "Dit is echt te kort door de bocht van D66", zegt ChristenUnie-leider Segers. "Zo kun je niet over boeren spreken."</p>
<p>Het CDA noemt de voorstellen in navolging van minister Schouten onrealistisch. Fractievoorzitter Heerma zegt: "Geen boeren, geen eten". Ook VVD-fractieleider Dijkhoff neemt het op voor de boeren. "We moeten nu niet net doen of één groep verantwoordelijk is en groepen tegenover elkaar gaan zetten."</p>
<h2>Noodwet</h2>
<p>GroenLinks pleit voor een noodwet over de stikstofproblematiek. Partijleider Klaver zegt dat hij voor het eind van de maand duidelijkheid wil over het terugdringen van de veestapel en hervatten van woningbouw.</p>
<p>Volgens Klaver moet het kabinet op Prinsjesdag, volgende week dinsdag, extra geld uittrekken om dat te realiseren.</p>
