---
layout: post
title: "’Cast Sesamstraat hoort al maanden niets van NTR’"
date: Tue, 18 Jun 2019 21:03:56 +0200
category: entertainment
externe_link: "https://www.telegraaf.nl/entertainment/1925676359/cast-sesamstraat-hoort-al-maanden-niets-van-ntr"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/df01d3aa-91fb-11e9-802d-0255c322e81b.jpg"
---

<p class="intro">De vaste acteurs van Sesamstraat hebben al bijna een half jaar niets gehoord van de NTR over de toekomst van het programma. Dat meldde Aart Staartjes, die al bijna vier decennia de rol van Meneer Aart vertolkt, dinsdag in het radioprogramma De Coen en Sander Show. Staartjes gelooft dat de NTR niet wil doorgaan met het iconische programma, dat de laatste jaren al niet meer op primetime werd uitgezonden.</p> <p>„Ik heb helemaal niks gehoord”, aldus Staartjes in de uitzending. Volgens de acteur hebben ook andere cast- en crewleden, zoals schrijvers en componist Henny Vrienten, niets meer van Hilversum vernomen. „Zo’n vier maanden geleden is er een brief gekomen van een secretaresse dat er onderhandelingen zijn, maar er was ook iets dat er niemand was om te tekenen. Want dat was de vrouw die de leiding had over NPO 3 en die had een andere baan gekregen. Andere smoezen heb ik nog niet gehoord.”</p><p>De 81-jarige acteur stelt dat er sinds maart 2018 geen nieuwe opnames meer voor de Nederlandse uitzendingen gemaakt zijn. Hij acht de kans dat het programma doorgaat nihil. „Als je dan zó op straat gezet wordt, dan ben je daar boos over. Het is een schandalige manier van handelen”, vindt Staartjes.</p><p>’We kunnen niets zeggen’</p><p>Een woordvoerder van de NTR herhaalt de uitspraak die de omroep in maart deed, dat de onderhandelingen over een nieuw contract met de Amerikaanse licentiehouder Sesame Workshop nog steeds gaande zijn. „Wij kunnen daar inhoudelijk niets over zeggen, maar de intentie is zeker om door te gaan.”</p><p>Hij kan niet melden op welke termijn er zekerheid over de toekomst van het programma is of wanneer nieuwe scènes worden opgenomen.</p><p>Sesamstraat was jarenlang rond etenstijd op NPO3 te zien. Het tijdstip werd tien jaar geleden vervroegd naar 17.30 uur en het programma verhuisde naar NPO1. Tegenwoordig is Sesamstraat in de ochtend en de middag nog te zien op NPO3, de zender die binnenkort moet verdwijnen, en wordt het uitgezonden door themakanaal Zapp - Xtra.</p>
