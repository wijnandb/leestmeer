---
layout: post
title: "Sarah Bettens (K's Choice) voortaan door het leven als man"
date: Sat, 18 May 2019 09:14:01 +0200
category: cultuur
externe_link: "https://nos.nl/l/2285202"
feature_image: "https://nos.nl/data/image/2019/05/18/550800/1008x567.jpg"
---

<p>De bekende Belgische zangeres Sarah Bettens gaat voortaan door het leven als man. Dat maakt de Vlaming bekend in een video op YouTube. Bettens krijgt al ruim een maand medicatie en heeft inmiddels een nieuwe naam: Sam.</p>
<p>"Ik ben het afgelopen jaar erachter gekomen dat ik transgender ben", zegt hij in de video. "Daarom heb ik besloten om de transitie te starten van vrouw naar man. Transgender zijn is geen keuze. Ik ben het altijd al geweest, maar ik weet het nu pas.</p>
<p>"Om nu als transgenderman door het leven te gaan, is alleen wel een keuze. Ik voel enorme dankbaarheid naar mijn vrouw, kinderen, ouders en iedereen om me heen, omdat ze me liefhebben zoals ik ben."</p>
<p>Bettens werd bekend als zangeres van de Antwerpse rockband K's Choice, die ze samen met haar broer Gert oprichtte. De band brak in 1995 door met het lied Not An Addict, waarin de bijzondere, hese stem van Bettens goed is te horen.</p>
<p>Dat kenmerkende geluid zal veranderen door de hormoonbehandeling. "Waarschijnlijk wordt mijn stem lager", zegt hij. "Ik werk met een zangcoach die mij zal gidsen door dit proces, maar ik zal hoe dan ook anders gaan klinken en K's Choice zal met mij mee veranderen. Ik hoop dat ik op jullie geduld kan rekenen tot ik mijn nieuwe stem heb gevonden", zegt hij tegen zijn fans.</p>
<h2>'Acceptatie is nodig'</h2>
<p>Bettens ondergaat een hormoonbehandeling in de VS, waar hij al jaren woont met zijn vrouw en vier kinderen.</p>
<p>De zanger benadrukt dat hij tijdens de transitie naar man veel van zich zal laten horen. "Ik ga me niet verschuilen en voel me verplicht mijn transitie vast te leggen. Dat is belangrijk voor mezelf, maar ook voor de wereld."</p>
<p>"Zo worden we gezien en wordt begrepen dat we helemaal niet zo anders zijn dan anderen. Die acceptatie is nodig. Niet iedere transgender heeft zoveel geluk als ik. Met steun, een open omgeving en de financiÃ«le middelen om mijn echte leven te kunnen leiden."</p>
