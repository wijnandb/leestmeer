---
layout: post
title: "Graadmeters op Wall Street licht hoger"
date: Thu, 30 May 2019 19:41:35 +0200
categories: 
- financieel 
- koersen 
externe_link: "https://www.telegraaf.nl/financieel/3671112/graadmeters-op-wall-street-licht-hoger"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4043258c-8302-11e9-9ee6-0217670beecd.jpg"
---

<p class="intro">De Amerikaanse aandelenbeurzen stonden donderdag tijdens de middaghandel in New York licht in de plus. Beleggers op Wall Street verwerkten een bijgesteld cijfer over de Amerikaanse economie. Ook bleef iedereen gespitst op de ontwikkelingen in de Chinees-Amerikaanse handelsstrijd.</p> <p>De Dow-Jonesindex noteerde omstreeks 19.30 uur (Nederlandse tijd) 0,1 procent hoger op 25.152 punten. De breed samengestelde S&amp;P 500 kreeg er ook 0,1 procent bij, op 2787 punten, en technologiegraadmeter Nasdaq won 0,2 procent tot 7561 punten.</p><p>Uit een nieuwe raming bleek dat de Amerikaanse economie in het eerste kwartaal met 3,1 procent is gegroeid op jaarbasis. Dat is iets lager dan bij een voorlopige schatting werd gemeld, maar economen waren er al vanuit gegaan dat de economische groei iets naar beneden bijgesteld zou worden.</p><p>PVH</p><p>Aan het bedrijvenfront zakte PVH, het moederbedrijf van modemerken als Calvin Klein en Tommy Hilfiger, bijna 14 procent vanwege een winstwaarschuwing. Verkoper van vrouwenmode J. Jill kelderde circa 53 procent na een onverwacht kwartaalverlies en een winstalarm. Budgetwinkelketens Dollar Tree en Dollar General kwamen ook met cijfers en gingen tot bijna 8 procent omhoog.</p><p>Gannett, de uitgever van USA Today, stond dik 1 procent in de plus na een bericht dat er met Gatehouse Media gesproken wordt over een fusie. Die deal zou de twee grootste Amerikaanse krantenuitgevers onder één dak brengen.</p><p>CNBC</p><p>Volgens nieuwszender CNBC wordt er binnenkort weer gepraat over een mogelijke fusie tussen mediabedrijven CBS en Viacom. Hun aandelen zaten bijna 3 en ruim 5 procent in de lift. Over de samensmelting gaan al langer geruchten.</p><p>In het handelsoverleg zit weinig schot. Een woordvoerder van het Chinese ministerie van Handel verklaarde dat China voorlopig niet bereid is concessies te doen. Verder kondigde vicepresident Mike Pence aan dat het Witte Huis het nieuwe Noord-Amerikaanse handelsakkoord nog deze zomer door het Congres wil loodsen. Veel Democraten zijn tegen dat door president Donald Trump gesloten verdrag.</p><p>De euro was 1,1139 dollar waard, tegen 1,1140 dollar bij het slot van de Europese beurzen eerder op de dag. Een vat Amerikaanse olie kostte na nieuwe cijfers over de olievoorraden 2,4 procent minder op 57,37 dollar. Brentolie daalde 3,2 procent in prijs tot 67,18 dollar per vat.</p>
