---
layout: post
title: "Wekdienst 15_7: natuurgenezer Klaus Ross hoort straf en wat doet EU tegen Iran?"
date: Mon, 15 Jul 2019 06:53:37 +0200
category: nieuws
externe_link: "https://nos.nl/l/2293539"
feature_image: "https://nos.nl/data/image/2019/07/15/563583/1008x567.jpg"
---

<p>Goedemorgen! Vandaag krijgt de Duitse natuurgenezer Klaus Ross zijn straf te horen, opent er een grote Rembrandt-tentoonstelling en praten ministers in Brussel over Iran. </p>
<p>Vandaag heeft vrijwel overal bewolking de overhand. Er is lokaal een enkele bui mogelijk en het wordt niet warmer dan 18 tot 20 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> In Brussel komen Europese ministers van Buitenlandse Zaken bijeen om de spanning rond Iran te bespreken. Wat gaat de EU doen? Het Duitse Openbaar Ministerie houdt natuurgenezer Klaus Ross verantwoordelijk voor de dood van drie patiënten in 2016, onder wie twee Nederlanders. Vandaag wordt duidelijk wat voor straf hij krijgt. Het Rembrandtjaar kan niet op. In het Rijksmuseum opent de tentoonstelling Lang Leve Rembrandt. Die bestaat uit 575 kunstwerken geïnspireerd op de kunstenaar, die gemaakt zijn door het publiek. Het is vandaag trouwens ook de geboortedag van Rembrandt. En in de Tour krijgen de renners de op een na langste etappe voor de kiezen, met opnieuw veel heuvels. Over 217,5 kilometer fietsen ze van Saint-Flour naar Albi. Je volgt de Tour via onze liveblog en stream op NOS.nl en de NOS-app. </p>
<h2>Wat heb je gemist?</h2>
<p>President Trump heeft op Twitter Democratische parlementsleden opgeroepen terug te keren naar de "door misdaad geteisterde landen waar ze vandaan komen". Hij vindt dat ze beter daar de boel op kunnen bouwen, in plaats van in de VS de bevolking te vertellen hoe het land bestuurd moet worden.</p>
<p>De uitlatingen zijn door Democraten veroordeeld als racistisch. Drie van de vier door Trump bedoelde vrouwen zijn in de VS geboren. Een van hen, de in Somalië geboren Ilhan Omar, zegt dat Trump wit nationalisme opstookt. De vrouwen krijgen bijval van andere Democratische politici. Trump zou terug willen naar een "wit Amerika".</p>
<h2>Ander nieuws uit de nacht</h2>
<p> 'Kledinginzameling in de knel door dumpen chemisch en huishoudelijk afval': als er niets gebeurt, zou het inzamelen van kleding over een paar jaar verleden tijd kunnen zijn. Ebola in Congo bereikt miljoenenstad Goma, 'kans op verspreiding klein': er is één patiënt ontdekt met de ziekte. EU-satellietnavigatiesysteem Galileo plat na 'technisch incident': smartphones en andere apparaten kunnen sinds vrijdag geen gebruik maken van het positioneringssysteem. </p>
<h2>En dan nog even dit:</h2>
<p>"In het gereconstrueerde wrakstuk van de MH17 zit de emotie van 298 mensen." Daarom is Ron Smits, technisch adviseur van de Onderzoeksraad voor Veiligheid, altijd een minuut stil als hij in de hangar komt waar de reconstructie van het vliegtuig staat.</p>
<p>Woensdag is het vijf jaar geleden dat vlucht MH17 in Oost-Oekraïne uit de lucht werd geschoten. In aanloop naar 17 juli vertelt elke dag een nabestaande of direct betrokkene zijn of haar verhaal:</p>
<p>Fijne dag!</p>
