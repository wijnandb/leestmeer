---
layout: post
title: "Hattrick Kane voor Engeland, Fransen winnen na blunder met volkslied"
date: Sat, 07 Sep 2019 19:56:32 +0200
category: sport
externe_link: "https://nos.nl/l/2300761"
feature_image: "https://nos.nl/data/image/2019/09/07/575708/1008x567.jpg"
---

<p>Engeland heeft ook zijn derde wedstrijd in de EK-kwalificatiereeks gewonnen. Op Wembley werd Bulgarije met 4-0 aan de kant gezet. Aanvoerder Harry Kane scoorde drie keer voor de thuisploeg.</p>
<p>De aanvaller van Tottenham Hotspur schoot halverwege de eerste helft van dichtbij raak op aangeven van Raheem Sterling, die de bal door de blunderende Bulgaarse doelman in de voeten kreeg gespeeld.</p>
<p>In de tweede helft mocht Kane twee keer aanleggen voor een strafschop. Die leverden hem een hattrick en zijn 25ste interlanddoelpunt op. Tussen beide penalty's door gaf Kane ook nog de assist voor de 3-0 van Sterling.</p>
<p>Dinsdag krijgt Engeland, waar Mason Mount (ex-Vitesse) debuteerde, het verrassende Kosovo op bezoek. De Kosovaren wonnen met 2-1 van Tsjechië en zijn nu al vijftien duels ongeslagen. Ook via de Nations League maken ze kans op het EK.</p>
<h2>Frankrijk wint na geblunder met volkslied Albanië</h2>
<p>Frankrijk is op basis van doelsaldo de nieuwe koploper in een nek-aan-nekrace in kwalificatiegroep H. De wereldkampioen won in Parijs met 4-1 van Albanië en heeft twaalf punten uit vijf wedstrijden, evenveel als IJsland dat met 3-0 won van Moldavië.</p>
<p>In dezelfde groep heeft Turkije ook twaalf punten na een zwaarbevochten zege op Andorra: 1-0. Op basis van het doelsaldo mag Frankrijk zich de koploper van de poule noemen.</p>
<p>De Franse organisatie blunderde vooraf bij het spelen van de volksliederen. In het plaats van het volkslied van Albanië klonk in het Stade de France het volkslied van Andorra, dat komende dinsdag in hetzelfde stadion tegen Frankrijk speelt.</p>
<p>De stadionspeaker maakte daarna zijn excuses voor de fout, maar maakte de situatie nog wat genanter door daarbij om respect te vragen voor "het volkslied van Armenië". </p>
