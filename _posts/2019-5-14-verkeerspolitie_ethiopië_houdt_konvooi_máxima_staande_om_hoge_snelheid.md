---
layout: post
title: "Verkeerspolitie Ethiopië houdt konvooi Máxima staande om hoge snelheid"
date: Tue, 14 May 2019 22:15:21 +0200
category: nieuws
externe_link: "https://nos.nl/l/2284661"
feature_image: "https://nos.nl/data/image/2019/05/14/549990/1008x567.jpg"
---

<p>Een ongebruikelijk incident vanmiddag voor het konvooi van koningin Máxima in Ethiopië. Tijdens een rit van de plaats Debre Berhan naar de hoofdstad Addis Abeba werd de stoet door de verkeerspolitie aan de kant van de weg gezet. De agenten vonden dat er te hard werd gereden en wilden het gezelschap op de bon slingeren.</p>
<p>Maar na uitleg van de Ethiopische begeleiders konden de koningin en haar entourage de reis voortzetten. Máxima is in het land voor een VN-werkbezoek. Haar onopvallende auto was uitgerust met de koninklijke standaard, maar die maakte geen indruk op de politieagenten. Ook de begeleidende busjes en wagens van de beveiligers waren niet herkenbaar als escorte van het hoge bezoek.</p>
<p>Wel hadden de auto's hun knipperlichten aan. En ze reden inderdaad, zoals gebruikelijk bij het vervoer van vips, met een betrekkelijk hoge snelheid. Al werd de rit van zo'n 120 kilometer vaak onderbroken door de vele verkeersdrempels op de weg.</p>
<h2>Mobiel bankieren</h2>
<p>Máxima bezocht in Debre Berhan een bierbrouwerij die gedeeltelijk in handen is van het Brabantse Royal Swinkels Family, bekend van onder meer Bavaria en Palm. De Ethiopische brouwerij Habesha werkt met een systeem waarbij de aanleverende gerstboeren hun zaaigoed en kunstmest deels voorgefinancierd krijgen. In ruil geven ze een deel van hun oogst aan de brouwerij, waar ze ook een afnamegarantie hebben.</p>
<p>De koningin is speciaal VN-gezant voor inclusieve financiering. Ze is in Ethiopië om te adviseren over mobiel bankieren. De meerderheid van de Ethiopiërs heeft daar geen toegang toe.</p>
