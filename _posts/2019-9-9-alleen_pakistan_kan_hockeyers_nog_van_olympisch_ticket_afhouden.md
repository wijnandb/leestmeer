---
layout: post
title: "Alleen Pakistan kan hockeyers nog van olympisch ticket afhouden"
date: Mon, 09 Sep 2019 13:25:13 +0200
category: sport
externe_link: "https://nos.nl/l/2300969"
feature_image: "https://nos.nl/data/image/2019/09/09/576091/1008x567.jpg"
---

<p>Om naar de Olympische Spelen te gaan, moeten de Nederlandse hockeymannen in twee thuiswedstrijden zien af te rekenen met Pakistan. De landen werden vandaag bij een veelbesproken loting voor de olympische kwalificatieduels aan elkaar gekoppeld.</p>
<p>"Een leuke loting", zegt bondscoach Max Caldas. "Mijn onderbuik zei al dat we Pakistan zouden krijgen. Dat klopte dus. Het worden mooie wedstrijden tegen een tegenstander van naam, maar natuurlijk is Oranje favoriet." </p>
<p>De wereldhockeybond FIH introduceerde een nieuw systeem, waarin Nederland en andere toplanden waren ingedeeld in groep 1 en sowieso twee thuiswedstrijden zouden krijgen tegen een laagvlieger uit groep 4. Dat maakt de kans dat een laag geklasseerd land de Spelen haalt bijzonder klein.</p>
<p>De Oranjemannen zullen er maling aan hebben. Zij liepen bij een teleurstellend EK een olympisch ticket mis en hebben nu goede papieren om zich alsnog te plaatsen voor Tokio. Pakistan is de afgelopen jaren teruggezakt naar de zeventiende plaats op de wereldranglijst, Oranje staat derde.</p>
<p>Beide wedstrijden tegen Pakistan worden gespeeld in het Wagenerstadion. De eerste wedstrijd is op zaterdag 26 oktober, de tweede wedstrijd op zondag 27 oktober.</p>
<p>De Oranjevrouwen zijn al geplaatst voor de Spelen. Dat deden ze door onlangs Europees kampioen te worden.</p>
<p>Bekijk hier hoe Nederland op de Europese Kampioenschappen in Antwerpen het brons veroverde:</p>
