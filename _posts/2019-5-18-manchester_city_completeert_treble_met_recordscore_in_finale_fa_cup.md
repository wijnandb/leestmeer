---
layout: post
title: "Manchester City completeert treble met recordscore in finale FA Cup"
date: Sat, 18 May 2019 20:00:13 +0200
categories: 
- sport 
- voetbal 
externe_link: "https://nos.nl/l/2285289"
feature_image: "https://nos.nl/data/image/2019/05/18/550954/1008x567.jpg"
---

<p>Manchester City heeft beslag gelegd op de FA Cup. De Engelse kampioen wint daarmee dit seizoen alle prijzen op nationaal niveau, de zogeheten treble.</p>
<p>Waar de Premier League tot de laatste speelronde spannend was en de League Cup pas na penalty's werd gewonnen, was het duel met Watford een zeer eenzijdige aangelegenheid (6-0).</p>
<p>Het had de wedstrijd van oud-PSV'er Heurelho Gomes kunnen worden, de Braziliaanse reus die op zijn 38ste afzwaait als prof. Maar in plaats daarvan onderscheidde zijn landgenoot Ederson zich bij een grote kans van Roberto Pereyra.</p>
<h2>Kansloos</h2>
<p>Daarna hielp vooral Watford zelf zijn afzwaaiende doelman in de nesten. Onnozel balverlies van Abdoulaye Doucoure leidde na een klein halfuur spelen een aanval in, waarna Kiko zich kinderlijk eenvoudig liet wegzetten door de slimme David Silva. Gomes was kansloos op de van richting veranderde inzet.</p>
<p>Gezien het enorme verschil in krachtsverhoudingen leek de wedstrijd voor rust al gespeeld, zeker toen Gabriel Jesus de marge verdubbelde.</p>
<p>Het oudste bekertoernooi ter wereld (sinds 1871) kende ooit een uitslag van 6-0 in de finale, toen Bury het in 1903 opnam tegen Derby County. Via Kevin De Bruyne, Jesus en tweemaal Sterling stond die score nu na 86 minuten op het bord.</p>
<p>Gomes voorkwam met een paar karakteristieke reddingen erger, het kleine beetje eer dat er voor hem persoonlijk nog te halen viel.</p>
<p>Manchester City is de eerste club sinds stadgenoot United in 1999 die een treble wint, al had dat prijzenpakket met de FA Cup, de Premier League en de Champions League nog iets meer waarde.</p>
