---
layout: post
title: "Ewan grijpt laatste kans en wint tweede Giro-etappe"
date: Wed, 22 May 2019 17:36:32 +0200
categories: 
- sport 
- wielrennen 
externe_link: "https://nos.nl/l/2285845"
feature_image: "https://nos.nl/data/image/2019/05/22/551798/1008x567.jpg"
---

<p>Caleb Ewan heeft zijn tweede overwinning in de Giro d'Italia binnen. De Australische sprinter van Lotto-Soudal, die ook de achtste etappe won, bleef in een vorstelijke massasprint als besluit van de elfde etappe Arnaud Démare en Pascal Ackermann voor.</p>
<p>Elia Viviani, vorig jaar nog viervoudig ritwinnaar, werd vierde. Zijn landgenoot Valerio Conti bleef leider in het klassement.</p>
<h2>Bekende vluchters</h2>
<p>Voordat de klimmers aan het werk worden gezet, kregen de renners tussen Carpi en Novi Ligure nog 221 vlakke kilometers voor de wielen. Voorlopig de laatste kans voor de sprinters, die zich deze kans zeker niet zouden laten ontnemen.</p>
<p>Toch kozen drie inmiddels bekende namen vanuit de start het hazenpad: Marco Frapporti (Androni), Mirco Maestri (Bardiani) en Damiano Cima (Nippo-Vini Fantini) zaten deze Giro al vaker in de vlucht van de dag en hielden het dit keer bijna 200 kilometer vol.</p>
<p>Frapporti reed al 816 kilometer aan de leiding en is daarmee de meest strijdlustige aanvaller deze Giro.</p>
<p>Een ritzege leverde de vlucht niet op, want op 25 kilometer van de streep werden de drie al ingerekend. En dus was een massasprint onvermijdelijk.</p>
<h2>Démare neemt paarse trui over</h2>
<p>Onderweg hadden Ackermann, die dinsdag zwaar ten val was gekomen, en Démare, de winnaar van dinsdag, al een mooi gevecht geleverd om de paarse puntentrui. Démare won de strijd van de tussensprints en nam onderweg virtueel het paars - de trui voor de beste sprinter - over van Ackermann.</p>
<p>De meeste punten lagen echter te wachten op de finish in Novi Ligure. De vier topsprinters werden allen keurig vooraan afgeleverd door hun teamgenoten. In die vorstelijke sprint was Ewan, die net als Viviani de Giro zal verlaten, duidelijk de snelste. </p>
<p>Démare klopte Ackermann voor de tweede plaats en start donderdag in de paarse trui.</p>
