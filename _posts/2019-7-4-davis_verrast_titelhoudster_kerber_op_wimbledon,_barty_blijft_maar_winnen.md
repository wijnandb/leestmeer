---
layout: post
title: "Davis verrast titelhoudster Kerber op Wimbledon, Barty blijft maar winnen"
date: Thu, 04 Jul 2019 13:25:17 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/vw_VvCP-TWo/2292006"
feature_image: "https://nos.nl/data/image/2019/07/04/561186/1008x567.jpg"
---

<p>Voor titelverdedigster Angelique Kerber is het doek al gevallen op Wimbledon. De Duitse, als vijfde geplaatst in Londen, boog in de tweede ronde met 6-2, 2-6, 1-6 voor Lauren Davis, de Amerikaanse nummer 95 van de wereldranglijst.</p>
<p>Kerber had vorig jaar gestunt door in de finale te winnen van Serena Williams en zo - na de Australian Open en US Open in 2016 - haar derde grandslamtitel te veroveren. Tegen Davis ging het aanvankelijk van een leien dakje, zeker nadat de 25-jarige Amerikaanse op 2-2 bij een glijpartij onderuit was gegaan.</p>
<h2>Lucky loser</h2>
<p>De 1,57 meter lange Davis, die de kwalificaties niet was doorgekomen maar als lucky loser werd toegelaten tot het hoofdtoernooi, liet na de eerste set haar linkervoet inzwachtelen en herpakte zich, hoewel ze tussen de rally's door af en toe wel strompelde, op knappe wijze.</p>
<p>Volgens Davis was de zesde game van de tweede set cruciaal geweest. Nadat ze een break voorsprong genomen had, werkte ze bij 3-2 drie breakpoints weg. "Toen zei ik tegen mezelf: je bent sterk, je hoort hier thuis", aldus de Amerikaanse, die met de derde ronde haar prestatie van vijf jaar geleden evenaarde.</p>
<h2>Serena Williams met de schrik vrij</h2>
<p>Ook de verliezend finaliste van vorig jaar had het moeilijk. De 18-jarige Kaja Juvan (WTA-133) begon brutaal tegen zevenvoudig toernooiwinnares Serena Williams, die in de eerste set twee keer haar servicegame verloor.</p>
<p>De als elfde geplaatste Amerikaanse, 37 jaar inmiddels, was echter tijdig weer bij de les tegen de Wimbledon-debutante uit Slovenië en kwam met de schrik vrij: 2-6, 6-2, 6-4.</p>
<p>Ashleigh Barty drong zonder veel moeite door tot de derde ronde. De Australische nummer één van de wereld won met 6-1, 6-3 van de Belgische Alison Van Uytvanck.</p>
<p>Roland Garros-kampioene Barty, voor wie vorig jaar het doek viel in de derde ronde, verzuimde om op 5-2 het duel uit te serveren. In de volgende game klaarde ze de klus wel op Van Uytvancks opslag.</p>
<p>Barty is nu al veertien wedstrijden op rij ongeslagen. Na Roland Garros won ze ook het grastoernooi van Birmingham.</p>
<h2>Groeneveld ziet Stephens doordenderen</h2>
<p>Sloane Stephens, de pupil van de Nederlandse coach Sven Groeneveld, verspilde ook weinig energie. De Amerikaanse nummer negen van de wereld versloeg de Chinese Wang Yafan met 6-0, 6-2.</p>
<p>Stephens (winnares van de US Open in 2017 en finaliste op Roland Garros in 2018) strandde de afgelopen twee jaar op Wimbledon in de eerste ronde.</p>
<p>Petra Kvitová plaatste zich voor de volgende ronde ten koste van Kristina Mladenovic. De Tsjechische (WTA-6), die in 2011 en 2014 de titel veroverde op Wimbledon, won met 7-5, 6-2 van de Française.</p>
<p>Mladenovic (WTA-48) forceerde in beide sets een break in de eerste game. In de eerste set hield ze dat voordeel lang vast, maar strandde ze in het zicht van de haven. Bij 5-4 liet ze in een game met drie dubbele fouten drie setpoints onbenut, waarna Kvitová het evenwicht herstelde en doorstoomde naar setwinst.</p>
<p>In de tweede set repareerde Kvitová de schade direct. Ze boog 0-1 om in 4-1 en liet zich in het vervolg niet meer in de problemen brengen.</p><img src="http://feeds.feedburner.com/~r/nossporttennis/~4/vw_VvCP-TWo" height="1" width="1" alt=""/>
