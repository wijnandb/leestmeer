---
layout: post
title: "Oplawaai: een van de vele goede termen voor een klap"
date: Wed, 03 Jul 2019 12:41:28 GMT
categories: 
- entertainment 
- cultuur 
externe_link: "https://www.volkskrant.nl/nieuws-achtergrond/lexicon-der-onterecht-vergeten-woorden-oplawaai~b7efa12f/"
feature_image: "https://images3.persgroep.net/rcs/BS2BwwvJ3wehzC7bRIRs2wobo5A/diocontent/131475386/_focus/0.5/0.5/_fill/320/320?appId=93a17a8fd81db0de025c8abd1cca1279&quality=0.85"
---

‘Wat doe je’, vraagt mijn moeder luid. ‘Ik zoek naar de oorsprong van het woord oplawaai.’ ‘Oh leuk’, antwoordt ze nog luider. We zitten op een terras op Texel. In het zonnetje, een zeewindje blaast in onze tevreden tronies en alle rupsen zijn in het binnenland op processie. ‘En’, tettert mijn moeder na een minuut of vijf. ‘Kun je het vinden?’ Ze schreeuwt inmiddels bijna.         Misschien is het de wind of het golfgeruis op de achtergrond, maar eerlijk gezegd denk ik dat ze gewoon een beetje dovig wordt. En net als wanneer ik doe alsof ik niet zie dat ze ons uit kippigheid bijna doodrijdt in de auto, reageer ik nu alsof ze heel normaal klinkt en praat op bijna even harde toon terug.     ‘NOU’, tetter ik.  ‘Het is uit 1897 en wat grappig is: er zijn eigenlijk heel veel woorden die op hetzelfde neerkomen, als het maar een samenstelling is van op met iets dat lawaai of klap betekent. Opdril, opdoffer, opstopper, oplababber, oplababbel, oplatafel, opwammes, opsalamander. Je ziet het voor je toch, iemand met van die vogeltjes en kringels boven zijn hoofd omdat ie een lekkere opdoffer krijgt?’  ‘Ja, haha’, roept mijn moeder, of een optater! Ik schater. ‘Sowieso zijn er echt veel goede termen voor een klap, dreun ik door; peut, floep, muilpeer, oorveeg.’  ‘LABBERDOEDAS’, brultvult mijn moeder aan. Onze lach schalt over het terras.     ‘Oh, welke ook goed is’, krijs ik, ‘watjekauw, dat schijnt uit het Engels te zijn van what you call. In de betekenis van.... ‘    ‘WAT MOT JE’, schreeuwt opeens een man aan de andere kant van het terras.         ‘Precies’, wil ik zeggen, maar dan zie ik dat hij helemaal niet behulpzaam probeert te zijn. Nee, hij wil ons  eerder een opduvel verkopen.  Een pof voor onze treiter. Een oplawaai voor het lawaai.
