---
layout: post
title: "Marokko en Algerije winnen ook derde wedstrijd op Afrika Cup"
date: Mon, 01 Jul 2019 20:20:46 +0200
category: sport
externe_link: "https://nos.nl/l/2291529"
feature_image: "https://nos.nl/data/image/2019/07/01/560477/1008x567.jpg"
---

<p>Marokko heeft ook z'n derde groepswedstrijd op de Afrika Cup gewonnen. Met veel (oud-)eredivisiespelers in de basis werd Zuid-Afrika met 1-0 opzij gezet. Eerder won Marokko al met dezelfde cijfers van Namibië en Ivoorkust.</p>
<p>Bij Marokko stonden Ajacieden Noussair Mazraoui en Hakim Ziyech in de basis, net als oud-eredivisiespelers Karim El Ahmadi, Nordin Amrabat en Manuel da Costa. Bij Zuid-Afrika stonden Thulani Serero (Vitesse) en Kamohelo Mokotjo (ex-Feyenoord, FC Twente en PEC Zwolle) aan de aftrap. Lars Veldwijk (Sparta) viel in de 73ste minuut in.</p>
<h2>Wedstrijd met weinig hoogtepunten</h2>
<p>De Marokkanen wisten op voorhand dat een punt genoeg zou zijn voor de groepswinst, terwijl Zuid-Afrika met een gelijkspel goede kans zou maken om door te gaan naar de achtste finales als een van de beste nummers drie.</p>
<p>Lang leek het er dan ook op dat de wedstrijd in 0-0 zou eindigen. Zuid-Afrika werd alleen gevaarlijk met twee afstandsschoten, terwijl Achraf Hakimi de lat raakte namens Marokko. Beide ploegen leken zich te verzoenen met het gelijke spel, maar in de laatste minuut schoot de geboren Amsterdammer Mbark Boussoufa toch nog de 1-0 binnen.</p>
<p>Daardoor gaat Marokko met de maximale score van 9 punten door naar de achtste finales. Ivoorkust eindigde door een 4-1 zege op Namibië als tweede. Zuid-Afrika zit in de wachtkamer en heeft plaatsing voor de knock-outfase niet meer in eigen hand. De vier (van zes) beste nummers drie gaan door naar de laatste 16.</p>
<h2>Algerije wint met B-elftal, Mané schiet Senegal naar achtste finales</h2>
<p>In groep C stelde Algerije de groepswinst veilig door een 3-0 overwinning op Tanzania. De eindstand stond na 45 minuten al op het scorebord door goals van Adam Ounas (2) en Islam Slimani. Algerije was al zeker van de achtste finales en speelde daarom met een gewijzigde basisopstelling.</p>
<p>Senegal eindigde als tweede in de groep door met 3-0 te winnen van Kenia. Liverpool-sterspeler Sadio Mané miste in de eerste helft een strafschop, maar die fout maakte hij in de tweede helft goed. Mané maakte twee goals (waaronder een penalty), nadat Ismaïla Sarr de score had geopend.</p>
