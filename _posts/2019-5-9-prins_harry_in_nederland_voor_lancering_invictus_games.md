---
layout: post
title: "Prins Harry in Nederland voor lancering Invictus Games"
date: Thu, 09 May 2019 12:04:10 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/HZIQ8-Pmm9k/2283827"
feature_image: "https://nos.nl/data/image/2019/05/09/548749/1008x567.jpg"
---

<p>Prins Harry is in Den Haag voor de lancering van de Invictus Games, het internationale sporttoernooi voor gewonde militairen. Over precies een jaar beginnen de spelen in de hofstad en Harry wordt door de organisatoren op de Sportcampus Zuiderpark bijgepraat over de voorbereidingen.</p>
<p>De Britse prins, die maandag voor het eerst vader werd, werd ontvangen door onder anderen prinses Margriet, erevoorzitter van de spelen, burgemeester Krikke en ministers Bijleveld (Defensie) en Bruins (Medische Zorg). Bijleveld bood hem een camouflage-romper aan. </p>
<p>Harry zei niets tegen de vele journalisten bij zijn aankomst. Enkele toeschouwers applaudisseerden en riepen gelukwensen naar hem. </p>
<p>Na afloop kreeg de kersverse vader nog een cadeautje van prinses Margriet. In zijn dankwoord loofde de prins de Oranjesupporters die al jaren naar de Invictus Games gaan.</p>
<h2>Handicap overwinnen</h2>
<p>Aan de Invictus Games doen van 9 tot 16 mei 2020 meer dan 500 deelnemers uit negentien landen mee aan negen sporten. Zo wordt er gezwommen, getennist, hardgelopen en gebasketbald.</p>
<p>Toch is het niet zozeer een sporttoernooi, zegt oud-luitenant-generaal Mart de Kruif. Hij is de voorzitter van het organiserend comité. "Het laat mensen door te sporten zien dat ze zichzelf en hun handicap kunnen overwinnen. Dat ze voelen 'ik bepaal zelf mijn toekomst, ongeacht mijn handicap'."</p>
<p>De deelnemers zijn allemaal militairen die door hun dienst fysiek of geestelijk ziek zijn geworden. De Kruif: "Het gaat erom jezelf te overwinnen. Dat zag je ook tijdens de vorige spelen in Sydney, waar iemand zonder benen en met maar een arm toch aan de overkant kwam bij de 50 meter zwemmen. Dat straalt een enorme kracht uit."</p>
<p>Iemand die daarover kan meepraten, is Edwin Vermetten. De Bosnië-veteraan deed vorig jaar mee in Sydney. Hij raakte in 2001 ernstig gewond aan hoofd en benen bij een vrachtwagenongeluk. Na acht jaar revalideren en 29 operaties kan hij weer stukken lopen.</p>
<p>Vermetten (45) kreeg wereldwijd bekendheid doordat hij zijn Britse tennispartner troostte toen die in paniek raakte door een overvliegende helikopter. Samen zongen ze Let It Go uit de Disney-film Frozen.</p>
<p>"We speelden een best leuke wedstrijd, tegen de Amerikanen. Het ging boven verwachting goed", blikt Vermetten terug in het NOS Radio 1 Journaal. Hij had zijn dubbelpartner Paul Guest pas die ochtend ontmoet. Ze waren kort daarvoor aan elkaar gekoppeld omdat ze allebei zonder partner zaten.</p>
<p>"We staan in de supertiebreak op matchpoint achter en heel in de verte komt er een helikopter overgevlogen. Ik denk dat niet veel mensen in het publiek die hebben gehoord. Maar ik zie in mijn ooghoek dat Paul begint te trekken met zijn hoofd en hij knijpt de tennisbal in zijn hand bijna fijn."</p>
<p>Door zijn posttraumatische stressstoornis raakt Guest helemaal van slag door het geluid van de helikopter. Vermetten noemt het een trance. "Ik rol naar hem toe en pak hem bij zijn hoofd vast. 'Let it go', zei ik tegen hem. Dat was ons motto, omdat hij niet zo heel goed kon tennissen en dat vervelend vond."</p>
<p>Vermetten bleef dat mantra minutenlang herhalen. "Toen schoot dat liedje van Frozen in mijn hoofd en begon ik dat te zingen. Ik zag hem ontspannen, hij kreeg een glimlach op zijn gezicht."</p>
<p>De paniekaanval van Guest duurde wel een kwartier, zegt de Bosnië-veteraan. "Er zat 200 man publiek en het was doodstil. Dat was heel bijzonder." Vermetten kreeg een speciale prijs, omdat hij met zijn actie de geest van de Invictus Games het best belichaamde. "Ik dacht er verder niet over na, ik handelde naar eer en geweten."</p>
<p>Het mooie van de Invictus Games is volgens Vermetten dat het niet uitmaakt voor welk land je uitkomt. "Elkaar steunen, helpen, ongeacht je nationaliteit. Daar draait het om."</p><img src="http://feeds.feedburner.com/~r/nosnieuwskoningshuis/~4/HZIQ8-Pmm9k" height="1" width="1" alt=""/>
