---
layout: post
title: "'Voor het eerst zie ik overduidelijk dat een talentenjacht gekocht is'"
date: Fri, 17 May 2019 17:07:19 +0200
category: cultuur
externe_link: "https://nos.nl/l/2285140"
feature_image: "https://nos.nl/data/image/2019/05/17/550712/1008x567.jpg"
---

<p>Wij hebben het hier op dit moment vooral over het Songfestival, maar in Rusland raakt men niet uitgepraat over de Russische variant van The Voice Kids, oftewel Golos Deti. En dan vooral over de 11-jarige Mikella Abramova, de winnares van de finale op 26 april. Of eigenlijk, dat wás ze: de uitslag van de finale is inmiddels geschrapt, omdat er op grote schaal gefraudeerd is.</p>
<p>Correspondent David Jan Godfroid ging de straat op in Moskou:</p>
<p>De 11-jarige Mikella komt uit een bekende, rijke familie. Ze is de dochter van Alsou, een populaire Russische popzangeres. Haar vader is de Azerbeidzjaanse bankier Yan Abramov. Haar grootvader, een invloedrijke oliemagnaat, is op dit moment actief in de Russische politiek.</p>
<p>Tijdens de finale haalde Mikella 56,5 procent van de stemmen binnen. De andere twee finalisten, twee jongens, lagen ver achter met ongeveer 26 procent en 18 procent van de stemmen.</p>
<p>Kijkers van het programma vertrouwden de finaleronde niet en er ontstond grote ophef op sociale media over de uitslag. Russen geloofden er niets van dat Abramova zóveel stemmen kon hebben.</p>
<p>Zo zegt Dimitri Kubantsev op Twitter: "Voor het eerst zie ik overduidelijk dat een talentenjacht gekocht is. Het is belachelijk!" Onze correspondent David Jan Godfroid sprak op straat ook een aantal boze Russen: "Het is echt een schande, vooral omdat het een wedstrijd voor kinderen is." En: "Weet u, zo werkt ons systeem. Wie de grootste portemonnee heeft, is de beste."</p>
<p>Het Russische Kanaal Een, een staatsgecontroleerde omroep waarop het programma uitgezonden wordt, ontkende in eerste instantie dat er gekochte stemmen in het spel waren. "Maar toen de druk en onvrede groter werd, startten ze een groot onderzoek, schrapten ze de uitslag en schreven ze een nieuwe finale uit", vertelt Godfroid.</p>
<p>De resultaten wijzen uit dat er meer dan 30.000 telefoontjes zijn gepleegd en 8000 sms'jes zijn verstuurd met een stem voor Abramova. Dit gebeurde vanaf 300 verschillende telefoons. Het onderzoek bevestigt dat de stemming van buitenaf is beïnvloed, wat weer invloed heeft gehad op de uitslag. Er is niets bekendgemaakt over wie hierachter zit.</p>
<h2>Overwinning van het recht</h2>
<p>"Het doel van het onderzoek was om aan te tonen of er al dan niet kunstmatige invloeden op de verkiezing zijn geweest, niet om schuldigen aan te wijzen", aldus Eerste Kanaal in de Russische media.</p>
<p>"De verdenking is op dit moment dat de rijke familie van Abramova de bots heeft ingehuurd", vertelt Godfroid. "In Rusland heerst de gedachte dat alles gekocht kan worden. Dat is voor een deel zo, want corruptie is een groot probleem."</p>
<p>Het feit dat er actie is ondernomen en een onderzoek is gestart, wordt in Rusland gezien als een "overwinning van het recht". Russen zijn het 'gewend' dat verkiezingen vaak oneerlijk verlopen. Maar nu het om fraude bij hun kinderen gaat, was de maat vol. Sarah Rainsford van de BBC in Moskou schrijft dat er een gevoel heerst onder Russen dat er nu "eindelijk naar hen wordt geluisterd".</p>
<p>Volgens Godfroid doet Kanaal Een dit onderzoek niet alleen omdat ze "luisteren naar het publiek". "Golos Deti is hier echt een kijkcijferkanon, dat programma willen ze natuurlijk blijven uitzenden. Als ze het onderzoek niet hadden gedaan, kan het Nederlandse moederbedrijf Talpa de uitzendrechten intrekken. Dat willen ze niet."</p>
<p>Ook Poetin-tegenstander Michail Chodorkovski heeft kritiek op het feit dat er nu opeens wél onderzoek wordt gedaan naar stemfraude in Rusland. Hij tweette: "Ik zou nu graag zien dat Kanaal Een ook andere vormen van verkiezingsfraude, en schoften die verkiezingen vervalsen, gaat onthullen."</p>
<h2>Nieuwe finale</h2>
<p>We hebben het Nederlandse bedrijf Talpa ook gevraagd hoe dit kon gebeuren. Talpa laat in een reactie weten dat ze "de situatie in Rusland betreuren", maar dat ze voor verder commentaar verwijzen naar Eerste Kanaal, omdat "zij verantwoordelijk zijn voor de lokale productie en de stemprocedure".</p>
<p>De nieuwe finale vindt plaats op 24 mei. Mikella Abramova mag opnieuw meedoen. De stemprocedure wordt aangepast, zodat fraude niet nog eens gebeurt. Het is nog niet bekend of kijkers opnieuw hun stem kunnen uitbrengen.</p>
