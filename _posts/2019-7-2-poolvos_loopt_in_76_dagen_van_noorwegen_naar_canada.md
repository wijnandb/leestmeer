---
layout: post
title: "Poolvos loopt in 76 dagen van Noorwegen naar Canada"
date: Tue, 02 Jul 2019 10:51:57 +0200
category: nieuws
externe_link: "https://nos.nl/l/2291586"
feature_image: "https://nos.nl/data/image/2019/07/02/560543/1008x567.jpg"
---

<p>Een poolvos is vorig jaar in 76 dagen tijd van Noorwegen naar Canada gelopen, een afstand van zo'n 3500 kilometer. Het jonge vrouwtje kon door Noorse onderzoekers worden gevolgd vanwege haar halsband met gps-zender. Niet eerder werd een poolvos geregistreerd die zich zo snel verplaatste.</p>
<p>Ze vertrok op 26 maart vanaf Spitsbergen, een eilandengroep ten noorden van Noorwegen, en kwam op 1 juli aan op Ellesmere-eiland in de Noordelijke IJszee.</p>
<p>Om Canada te bereiken, moest de vos grote stukken zee-ijs overbruggen en gletsjers bedwingen. Per dag liep ze gemiddeld 46 kilometer en op één dag maar liefst 155 kilometer. Dat deed ze in het noorden van Groenland.</p>
<p>Volgens onderzoekers is dat de snelste verplaatsing die ooit voor een poolvos is geregistreerd. Waarschijnlijk heeft het dier het zee-ijs op die dag gebruikt als transportmiddel.</p>
<p>Hieronder de bewuste poolvos met een zendertje om haar hals.</p>
<p>"We konden eerst niet geloven wat we zagen", zegt onderzoeker Eva Fuglei van het Noorse Poolinstituut. De onderzoekers dachten in eerste instantie dat de poolvos haar halsband was kwijtgeraakt en dat de band was meegenomen aan boord van een boot. "Maar er waren geen boten die zo ver het ijs op gingen, dus moest het wel de vos zijn."</p>
<p>De poolvos bleef niet op Ellesmere-eiland, maar trok verder. Uiteindelijk legde ze in vier maanden tijd 4415 kilometer af. Niet eerder werd de reis van een poolvos die migreert tussen twee verschillende continenten vastgelegd. Ook is het de grootste afstand die ooit voor een poolvos is geregistreerd.</p>
<p>Dit is de route die de poolvos aflegde: </p>
<p>Volgens de onderzoekers kon de poolvos deze reis alleen maken door het land- en zee-ijs. De opwarming van de aarde en de afname van dat ijs kan dan ook grote gevolgen hebben voor dieren in het wild, waarschuwt de Noorse minister van Klimaat Ola Elvestuen naar aanleiding van de reis van de vos. "Het is belangrijk om de opwarming van de aarde tegen te gaan, zodat wordt voorkomen dat het zee-ijs de hele zomer verdwijnt."</p>
<h2>Bontlaag</h2>
<p>Poolvossen zijn sterke dieren, die temperaturen aankunnen van 50 graden onder nul. De onderkant van hun poten heeft een bontlaag die ze beschermt tegen de kou. Ook zijn hun oren en snuit relatief klein in vergelijking met die van andere vossen.</p>
<p>Hoe het nu met de poolvos is, is onbekend. Haar tracker stopte op 6 februari van dit jaar en doet het niet meer. </p>
