---
layout: post
title: "Onvoldoende voor verzorgingstehuis Jan Slagter in Rotterdam"
date: Mon, 09 Sep 2019 19:23:59 +0200
category: binnenland
externe_link: "http://feeds.nos.nl/~r/nosnieuwsbinnenland/~3/TJgG3dbnoQ0/2301025"
feature_image: "https://nos.nl/data/image/2019/09/09/576181/1008x567.jpg"
---

<p>Het Rotterdamse verzorgingstehuis van Omroep Max-voorzitter Jan Slagter voldoet op zeven van de tien punten waarop het is beoordeeld, niet aan de normen. In een rapport van de Inspectie Gezondheidszorg en Jeugd (IGJ) staat onder meer dat de medicatie van de ruim vijftig bewoners niet altijd op de juiste manier wordt bijgehouden. Ook bestaat het risico dat de cliënten niet de zorg ontvangen die zij nodig hebben.</p>
<p>Slagter kondigde in 2016 aan het verzorgingstehuis te starten. "Ik wil leren van de goede tehuizen die er zijn", zei hij bij destijds bij het tv-programma Pauw. "Kleinschaligheid is de sleutel." Vooralsnog lijkt dat dus niet te werken. Wel staat in het rapport dat er diverse ontwikkelingen in gang zijn gezet om de kwaliteit van de zorg te verbeteren.</p>
<p>Bij EenVandaag, dat als eerste over het rapport publiceerde, stelt een expert dat er in het Ben Oude NijHuis vooral een gebrek is aan professioneel personeel. De aandacht zou te veel uit gaan naar 'gewoon wonen', terwijl de mensen die er zitten vooral dementie hebben en dus specialistische zorg nodig hebben.</p>
<p>Jan Slagter was vanavond zelf aanwezig bij de uitzending van EenVandaag om op het rapport te reageren. Hij zegt de kritiek serieus te nemen, maar stelt dat de reportage die op tv werd uitgezonden, te kort door de bocht is. "Ik raad mensen dan ook aan om het volledige rapport te lezen", stelt Slagter. Verder citeerde hij bewoners en familie die zeggen dat iedereen tevreden is over het Ben Oude NijHuis.</p>
<p>Op veel kritische vragen van presentatrice Roos Moggré wees Slagter naar andere instanties waarmee hij te maken heeft. "Er is heel veel regelgeving", zei de baas van Omroep Max. "Het is me wel tegengevallen het starten van zo'n instelling, maar ik laat het er niet bij zitten".</p>
<h2>Onder toezicht</h2>
<p>Het zorgcentrum krijgt nu een half jaar de tijd om orde op zaken te stellen, anders wordt het onder toezicht gesteld. Volgens deskundigen gaat het lastig worden om alles op tijd op orde te krijgen, omdat er veel aan te pakken is.</p>
<p>De instelling van Slagter is vernoemd naar Ben Oude Nijhuis, de man die de kwaliteit van de instelling waar ook de moeder van staatssecretaris Van Rijn wordt verzorgd, aan de kaak stelde. Oude Nijhuis is inmiddels overleden.</p><img src="http://feeds.feedburner.com/~r/nosnieuwsbinnenland/~4/TJgG3dbnoQ0" height="1" width="1" alt=""/>
