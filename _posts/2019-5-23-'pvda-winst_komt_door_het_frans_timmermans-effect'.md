---
layout: post
title: "'PvdA-winst komt door het Frans Timmermans-effect'"
date: Thu, 23 May 2019 22:58:52 +0200
category: politiek
externe_link: "https://nos.nl/l/2286046"
feature_image: "https://nos.nl/data/image/2019/05/24/552141/1008x567.jpg"
---

<p>De PvdA lijkt de grootste partij te worden bij de Europese Parlementsverkiezingen. Spectaculair, en een verrassing, noemt politiek verslaggever Ron Fresen het. "We hebben hier echt te maken met het Frans Timmermans-effect."</p>
<p>Daarmee bedoelt Fresen dat de PvdA momenteel bij landelijke verkiezingen niet hetzelfde goede resultaat zou halen. Partijleider Asscher leed bij de Tweede Kamer-verkiezingen nog een historisch groot verlies. "Dit is echt een pro-Europese stem van heel veel kiezers voor de man die het meest bekend is, de vooruitgeschoven post van Nederland in Europa. Hij is toch kennelijk vrij populair bij de pro-EU-kiezers."</p>
<p>Frans Timmermans reageerde vanuit Spanje op de uitslag. Bekijk hier wat hij erover zegt:</p>
<p>De PvdA komt op vijf zetels uit in de exitpoll van onderzoeksbureau Ipsos. De exitpoll heeft een foutmarge van één zetel per partij. Partijen kunnen een zetel meer of minder halen dan in deze verwachting is uitgesproken. Dat wil zeggen: als er in de exitpoll één zetel verschil tussen twee partijen is, kan de werkelijke uitslag nog andersom zijn.</p>
<p>Een stem op de PvdA lijkt vooral een stem op Timmermans te zijn geweest, blijkt ook uit aanvullend opinieonderzoek van Ipsos. Voor slechts 18 procent van alle kiezers was de Europese lijsttrekker zeer bepalend bij de stemkeuze. Bij de PvdA is dat anders. Daar zegt bijna de helft van de kiezers (48 procent) dat de Europese lijsttrekker - Timmermans dus - de doorslag heeft gegeven.</p>
<p>De stemmen voor de PvdA zijn vooral ten koste gegaan van de stemmen voor D66 en GroenLinks, zegt Fresen. De linkse kiezer lijkt zich volgens hem te hebben verenigd.</p>
<p>Daarnaast heeft de anti-Timmermans-campagne van de SP juist vóór Timmermans gewerkt, denkt Fresen. "En averechts voor de SP. 'Frans Brusselmans' wordt beloond door de linkse kiezer die niets moest hebben van de strijd op rechts tussen Baudet en Rutte."</p>
<p>Premier Rutte noemt het een 'ongelooflijk prestatie' van de PvdA:</p>
<p>Forum voor Democratie, de grote winnaar van de Provinciale Statenverkiezingen, stevent af op drie zetels, achter CDA en VVD. "Dat valt toch wel een beetje tegen voor FvD. Bij de Provinciale Statenverkiezingen lag het percentage stemmen nog op 15 en nu op 11", zegt Fresen.</p>
<p>De uitslag voor de PVV is echt teleurstellend. "Wilders is de afgelopen weken niet aan bod gekomen door de tweestrijd van Baudet en Rutte. Hij is gewoon volledig vermorzeld."</p>
<p>Ook D66 gaat niet goed, met twee zetels in de definitieve exitpoll. "D66 heeft altijd gezegd: bij twee zetels hebben we de ondergrens bereikt. En dat is nu dus. Het is toch gek, want lijsttrekker Sophie in 't Veld heeft misschien wel het meest pro-Europese verhaal van allemaal, maar daarmee heeft ze geen stemmers getrokken."</p>
