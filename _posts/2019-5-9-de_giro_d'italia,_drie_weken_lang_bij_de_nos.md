---
layout: post
title: "De Giro d'Italia, drie weken lang bij de NOS"
date: Thu, 09 May 2019 07:56:48 +0200
categories: 
- sport 
- wielrennen 
externe_link: "https://nos.nl/l/2283804"
feature_image: "https://nos.nl/data/image/2018/04/11/465545/1008x567.jpg"
---

<p>Voor de vierde lente op rij mikt Tom Dumoulin op de roze trui in de Giro d'Italia, die zaterdag 11 mei van start gaat in Bologna. En de NOS volgt de verrichtingen van de 28-jarige Nederlander en de andere renners de komende weken op de voet.</p>
<p>Dagelijks is er vanaf de start van de etappe een liveblog op NOS.nl, zijn er vanaf 14.00 uur live-flitsen op NPO Radio 1 en is er rond 18.45 uur een uitgebreide samenvatting in een extra lang Sportjournaal.</p>
<p>Daarin ook bijdragen van NOS-verslaggever Han Kock, die Dumoulin en co drie weken lang op de voet volgt.</p>
<p>Zaterdag ligt er voor Dumoulin gelijk een goede kans om weer de leiderstrui te pakken; de ronde begint met een tijdrit van acht kilometer heuvelop.</p>
<p>Mocht de renner van Team Sunweb het roze pakken, zou hij dat voor de vierde achtereenvolgende Giro doen. De laatste renner die dat presteerde was de Italiaan Francesco Moser in 1982. In totaal droeg Dumoulin al zeventien dagen de leiderstrui in de Italiaanse ronde.</p>
<p>De laatste renner finisht zaterdag pas rond 20.00 uur. Beelden van de tijdrit zijn 's avonds te zien in Studio Sport om 22.50 uur.</p>
<h2>Negen Nederlanders</h2>
<p>Uiteraard is Dumoulin niet de enige Nederlander aan de start van de 102de editie. Ook Bauke Mollema mikt namens Trek-Segafredo op een goede eindklassering. De Giro is zijn hoofddoel van 2019.</p>
<p>Bij Jumbo-Visma rijden Koen Bouwman, Jos van Emden, Tom Leezer en Antwan Tolhoek in dienst van Primoz Roglic. Verder doen ook Laurens ten Dam (CCC), Ramon Sinkeldam (Groupama) en Sam Oomen (Sunweb) mee.</p>
