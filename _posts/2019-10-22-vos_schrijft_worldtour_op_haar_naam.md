---
layout: post
title: "Vos schrijft WorldTour op haar naam"
date: Tue, 22 Oct 2019 09:00:02 +0200
categories: 
- sport 
- wielrennen 
externe_link: "https://nos.nl/l/2307178"
feature_image: "https://nos.nl/data/image/2019/10/22/586622/1008x567.jpg"
aantal: 276
unieke: 181
bron: "NOS"
---

<p>Marianne Vos heeft de eindzege in de WorldTour voor zich opgeëist. De renster van CCC-Liv eindige dinsdag in de Ronde van Guangxi, de laatste WorldTour-koers, als derde en dat was voldoende om de in China afwezige Annemiek van Vleuten van de eerste plaats te stoten.</p>
<p>Vos moest in de topvijftien eindigen om Van Vleuten, die het klassement vorig jaar won, te passeren. Haar ploeg maakte de koers hard, maar toch volgde er na 145 kilometer een massasprint in finishplaats Guilin. Die werd gewonnen door de Australische Chloe Hosking.</p>
<p>De WorldTour voor vrouwen werd in 2016 geïntroduceerd als de opvolger van de wereldbeker. Toen won de Amerikaanse Megan Guarnier, in 2017 zegevierde Anna van der Breggen.</p>
<h2>Vos negentien keer winnares in 2019</h2>
<p>De 32-jarige Vos was dit jaar goed voor zestien zeges en schreef daarnaast drie eindklassementen op haar naam. Ze won onder meer de Trofeo Alfredo Binda, La Course en de Ronde van Noorwegen.</p>
<p>"Het is een heel mooie manier om zo het seizoen te eindigen. Ze heeft deze trui ook verdiend, want ze heeft de punten in uiteenlopende wedstrijden gepakt. Zowel in sprints als in de lastige koersen", aldus Jeroen Blijlevens, ploegleider van CCC-Liv.</p>
<p>De WorldTour telde dit jaar 23 koersen en de Nederlandse rensters domineerden. Vos won er drie, Van der Breggen drie, wereldkampioene Van Vleuten drie, Kirsten Wild twee en Lorena Wiebes ook twee.</p>
<h2>Wiebes eerste op wereldranglijst</h2>
<p>Laatstgenoemde eindigt als eerste op de UCI-wereldranglijst, voor Vos en Van Vleuten. Voor die ranglijst tellen alle wedstrijden op de vrouwenkalender mee. De pas twintigjarige sprinter van Parkhotel Valkenburg boekte afgelopen jaar vijftien zeges. Ze werd Nederlands kampioen en won goud op de Europese Spelen.</p>
