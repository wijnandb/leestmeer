---
layout: post
title: "'Sinds 2015 100 tot 200 miljoen euro fraude met wijkverpleging'"
date: Wed, 29 May 2019 17:40:26 +0200
category: nieuws
externe_link: "https://nos.nl/l/2286854"
feature_image: "https://nos.nl/data/image/2019/03/08/535434/1008x567.jpg"
---

<p>Directeur Chris Oomen stopt na veertig jaar met zijn werk voor DSW, één van de kleinere zorgverzekeraars van Nederland. De verzekeraar staat erom bekend jaarlijks als eerste de nieuwe zorgpremie te presenteren.</p>
<p>Oomen wordt gezien als luis in de pels van de zorgverzekeringswereld. In een afscheidsinterview met Nieuwsuur uit hij onder meer zijn zorgen over fraude. "Zorgfraude is prioriteit nummer één bij DSW. We willen tegen mensen kunnen zeggen: uw geld gaat niet naar fraude."</p>
<h2>Onterechte declaraties</h2>
<p>Toch behoort fraude ook bij DSW nog niet tot de verleden tijd. De verzekeraar is grootschalige fraude in de wijkverpleging op het spoor. Bij veertig procent van de declaraties heeft DSW een vermoeden dat er iets niet klopt. Bij controle blijkt bij twee derde van die verdachte declaraties inderdaad te veel of onterecht geld gevraagd.</p>
<p>De verzekeraar vond de afgelopen jaren in totaal voor honderdduizenden euro's aan declaraties voor zorg die nooit is verleend. Voor de hele sector ligt de schade tussen de honderd en tweehonderd miljoen euro, schat DSW.</p>
<p>"Het is in 2015 mondjesmaat begonnen en het wordt met het jaar erger", vertelt Oomen. Sinds 2015 wordt de wijkverpleging uit het basispakket vergoed. "Wij zijn als DSW er tegen geweest dat de wijkverpleging in de zorgwet is gekomen. Toen dat gebeurde werd de toegangspoort naar fraude opengezet. En dat gaat van jaar op jaar erger worden."</p>
<h2>Geen sancties</h2>
<p>Fraudeurs worden te weinig gestraft, vindt Oomen. "Er is voor hen geen sanctie. Als u fraudeert is het ergste dat u kan gebeuren dat ze u niet uitbetalen en vervolgens gaat het leven gewoon door." Ze zien bij DSW dat klanten die betrapt zijn, simpelweg overstappen naar een andere verzekeraar.</p>
<p>"Ik vind het wel heel merkwaardig hoe we in Nederland omgaan met het beschermen van een boef die op het publieke terrein van ons allemaal geld komt stelen", aldus Oomen. "Er gelden allerlei privacyregels die we allemaal moeten beschermen, maar het is gewoon stelen."</p>
<h2>Budgetpolis</h2>
<p>In het gesprek met Nieuwsuur ging Oomen ook in op de budgetpolissen die verzekeraars aanbieden. Bij een budgetpolis kan men alleen zorg krijgen van een beperkt aantal zorgaanbieders die een contract hebben met de betreffende zorgverzekeraar. DSW onderscheidt zich door juist geen budgetpolis aan te bieden. Volgens Chris Oomen ondermijnt deze polis de solidariteit in de zorg.</p>
<p>"Ik vind het een schande dat het er is. Het is natuurlijk duidelijk dat de budgetpolis geen cent bespaart in de gezondheidszorg. Doordat er een budgetpolis is, blijft de zorgvraag precies even groot. Maar de mensen die die budgetpolis hebben zijn wel veel goedkoper uit. Ja, dat betekent dat de rest dat betaalt. Dat is tegen de solidariteitsgedachte."</p>
<p>Oomen ziet dit als een vorm van 'individualisering op een collectief goed'. "We hebben allemaal wat aan een solidaire zorg, ook gezonde mensen. Als ze wat overkomt is die infrastructuur nodig. En laten we nou toch alsjeblieft blij zijn als je aan je eind van het leven kunt zeggen dat je veel meer aan premie betaald hebt dan aan zorg verbruikt hebt. Een groter geluk kun je niet hebben."</p>
<p>In een gesprek met Nieuwsuur blikte Oomen terug op zijn directeurschap (tekst gaat verder onder video): </p>
<p>Oomen is multimiljonair en vergaarde zijn vermogen met de beurshandel en twee software-bedrijven. "De financiële sector is mijn hobby en daar ligt een deel van mijn talenten. De zorg dat is emotioneel, daar ligt mijn hart."</p>
<p>Van zijn DSW-salaris moet hij het niet hebben, dat gaat volledig naar goede doelen. "Er is nooit jaloezie geweest dat ik rijker ben, zo gedraag ik me niet. Ik ben op mijn zeventigjarige leeftijd nog bij DSW bezig en iedereen begrijpt dat ik dat niet voor het geld doe, maar vanwege de maatschappelijke impact."</p>
<p>Oomen heeft plezier in zijn werk bij DSW. "Ik heb altijd gedacht; ik blijf liever bij een kleiner bedrijf waar ik de baas word dan in een groter bedrijf waar ik ondergeschikt word aan anderen, daar heb ik minder talent voor."</p>
<h2>Bronovo</h2>
<p>De zeventigjarige Oomen stopt bij DSW, maar blijft wel adviseur. En een nieuwe klus dient zich al weer aan. Het Bronovo Ziekenhuis in Den Haag gaat over vier jaar dicht, maar Oomen ziet nog kansen.</p>
<p>"Het Bronovo is een heel goed geoutilleerd, modern ziekenhuis en als dat moet verdwijnen is dat voor mij een soort kapitaalvernietiging." Oomen wil kijken of het ziekenhuis toch gewaarborgd kan blijven. "En als daar een investering voor nodig is ben ik in de gelegenheid om dat te doen", aldus Oomen. </p>
<p>"Bezig blijven, dat is het beste medicijn volgens mij. Dat geeft je het meeste plezier in je leven."</p>
