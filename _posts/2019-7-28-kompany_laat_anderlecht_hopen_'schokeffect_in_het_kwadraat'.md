---
layout: post
title: "Kompany laat Anderlecht hopen: 'Schokeffect in het kwadraat'"
date: Sun, 28 Jul 2019 10:11:20 +0200
categories: 
- sport 
- voetbal 
externe_link: "https://nos.nl/l/2295455"
feature_image: "https://nos.nl/data/image/2019/07/28/566763/1008x567.jpg"
---

<p>Na een dramatisch seizoen hoopt Anderlecht op betere tijden. Te beginnen zondagmiddag, als voor de club de competitie weer begint met een thuiswedstrijd tegen Oostende.</p>
<p>Aan de hand van de teruggekeerde Vincent Kompany, die de rol vervult van zowel trainer als speler, en met onder anderen miljoenenaankoop Michel Vlap en Manchester City-huurling Philippe Sandler, moet het roer om voor de ploeg die in het paars-wit is gehuld.</p>
<p>Vijf vragen over het vernieuwde Anderlecht aan Sporza-commentator Peter Vandenbempt.</p>
<p>Aan het eind van vorig seizoen heerste er vooral pessimisme. Hoe hangt de vlag er nu bij? "De sfeer bij Anderlecht is volledig omgeslagen. Een paar maanden geleden lag de club echt op apegapen, maar nu is er weer vertrouwen. Het negativisme is verdwenen. De spelers zijn blij en Anderlecht straalt weer levenslust uit. Dat is volledig te danken aan Vincent Kompany. Zijn komst heeft voor een schokeffect in het kwadraat gezorgd. En dat is überhaupt al goed nieuws voor de club."</p>
<p>"Wel is het voor Anderlecht tegelijkertijd een laatste kans. Vorig seizoen was het slechtste seizoen in de afgelopen vijftig jaar. Het kan natuurlijk altijd dat deze koers ook niet werkt en dan zou ik niet weten hoe het verder moet met de club."</p>
<p>Anderlecht stuntte door Kompany terug te halen. Hoe doet de speler/trainer het in zijn nieuwe rol? "Kompany is een verdediger, maar wil heel aanvallend voetbal spelen, met veel beweging en opkomende vleugelspelers. Een beetje à la Pep Guardiola. Je zag het duidelijk in de oefenwedstrijd tegen Ajax (5-2 verlies, red). Voetballend was het aantrekkelijk, maar de tegengoals vielen als rijpe appels. Het wordt dus flink werken voor de verdedigers."</p>
<p>"Met onder anderen Samir Nasri heeft Kompany een oude bekende gehaald, maar de meeste spelers waren er vorig seizoen ook al bij. Daarnaast heeft Kompany er ook flink wat jeugdspelers bijgehaald."</p>
<p>"Hij heeft dankzij zijn status en charisma ontzettend veel krediet bij de fans en het bestuur. Het is een gewaagde zet geweest om hem aan te stellen, maar het is ook iets waar je niet na zes weken vanaf kan stappen. Kompany is koppig, die zal na een paar nederlagen niet snel van zijn visie afwijken. Maar dat is afwachten. Het is ook de vraag hoe vaak hij zichzelf als speler gaat opstellen."</p>
<p>Anderlecht haalde aan aantal nieuwe namen naar Brussel. De Nederlander Michel Vlap is qua transfersom de grootste aankoop geweest. Wat zijn de reacties op zijn komst in België? "Hij maakt op het middenveld indruk met zijn positionering en diepgang. Het is wel duidelijk dat Vlap nog ritme zoekt en moet wennen aan het elftal. Maar dat is logisch, want het hele elftal is nog niet op elkaar ingespeeld. Kompany heeft maar liefst vijftig spelers in de voorbereiding gebruikt."</p>
<p>"Anderlecht wil eigenlijk met twee 'nummers tien' spelen. Vlap moet concurreren met Yari Verschaeren en Nasri. De Nederlander doet het goed, maar het is ook niet zo dat ze geweldig onder de indruk zijn. Hij moet het nog bewijzen."</p>
<p>Philippe Sandler kwam op huurbasis over van Manchester City. Kan hij een basisplaats afdwingen? "Ik vind de komst van Sandler heel interessant. Hij is een jonge jongen, maar al heel sterk en groot. In België zijn ze benieuwd naar wat hij kan brengen. Hoewel hij er nog niet zo lang bij is als Vlap, kreeg hij veel speeltijd tijdens de oefenwedstrijden. Ik denk dat hij veel minuten gaat maken. En misschien ook wel als middenvelder."</p>
<p>Is Anderlecht een kanshebber voor de titel? "Ik zou het heel straf vinden. Kompany zei onlangs nog dat ze dan vijf clubs voorbij moeten steken, omdat ze vorig jaar zesde werden. Jaren geleden was het ondenkbaar dat Anderlecht niet zou strijden om het kampioenschap, maar met een top 3-klassering zijn ze nu heel tevreden."</p>
<p>"Regerend kampioen Racing Genk, Club Brugge en Standard Luik zijn echter de drie grootste favorieten, mits daar niemand meer weggaat."</p>
