---
layout: post
title: "Zuid-Holland mag van Raad van State duizenden ganzen vergassen"
date: Wed, 15 May 2019 15:11:05 +0200
category: nieuws
externe_link: "https://nos.nl/l/2284765"
feature_image: "https://nos.nl/data/image/2019/05/15/550101/1008x567.jpg"
---

<p>De provincie Zuid-Holland kan vandaag nog beginnen met het doden van duizenden ganzen. Er is geen andere oplossing voor de overlast die de vogels veroorzaken voor het vliegverkeer en de boeren, heeft de Raad van State bepaald in hoger beroep, meldt Omroep West. De procedures tegen de vergassing waren aangespannen door de Faunabescherming.</p>
<p>Vorig jaar nog vond de rechtbank dat er geen reden was om de vele duizenden grauwe en Canadese ganzen te bejagen. Het oordeel was toen dat de provincie Zuid-Holland schade en gevaar "onvoldoende" had aangetoond.</p>
<p>Maar in beroep oordeelt de Raad van State nu anders, omdat de provincie Zuid-Holland onder meer duidelijk maakte dat de ganzen jaarlijks voor tonnen schade aanrichten aan landbouwgewassen. Ook zijn ze volgens de Raad van State een gevaar voor de vliegtuigen van de luchthaven Rotterdam The Hague Airport.</p>
<h2>In containers vergast</h2>
<p>De Faunabescherming en de kleinere organisatie Dierenradar zijn tegen jacht. De natuurorganisaties vinden dat de overheid boeren in de buurt van Rotterdam The Hague Airport moet uitkopen. En in plaats van eiwitrijk gras, waar ganzen gek op zijn, zouden er andere gewassen moeten komen. De redenering is: als er niets te eten is, gaan ganzen ergens anders heen.</p>
<p>De Raad van State is het niet met die redenering eens. Vanaf vandaag tot en met 31 juli (en in dezelfde periode volgend jaar), kan de provincie de ganzen laten vangen met netten en vangkooien. Vervolgens worden ze in een container vergast met CO2. Het is onduidelijk of de ganzen daarna aan slagers in de buurt worden aangeboden, net als hun soortgenoten in de buurt van Schiphol.</p>
