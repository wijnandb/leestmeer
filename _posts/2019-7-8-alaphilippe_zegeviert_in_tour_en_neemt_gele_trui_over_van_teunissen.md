---
layout: post
title: "Alaphilippe zegeviert in Tour en neemt gele trui over van Teunissen"
date: Mon, 08 Jul 2019 17:02:16 +0200
category: sport
externe_link: "https://nos.nl/l/2292615"
feature_image: "https://nos.nl/data/image/2019/07/08/562068/1008x567.jpg"
---

<p>Wielrenner Mike Teunissen is de gele trui in de derde etappe van de Tour de France kwijtgeraakt aan de Fransman Julian Alaphilippe, die in Épernay de ritzege pakte na een fraaie solo.</p>
<p>Al op een kleine dertig kilometer van de aankomst, in een finale vol lastige heuvels, reed Teunissen aan de staart van het peloton. Op de laatste klim moest hij daadwerkelijk lossen.</p>
<p>Zijn ploeggenoten kozen ervoor kopman Steven Kruijswijk te ondersteunen. Met lange tijd alleen de Fransman Julien Simon bij zich slaagde Teunissen er niet meer in terug te keren in het peloton.</p>
<p>Terwijl Teunissen de aansluiting verloor op de laatste helling, de Côte de Mutigny, viel Julian Alaphilippe aan. Hij sprong weg bij alle favorieten en bleef in de slotkilometers over smalle wegen tussen de wijngaarden de concurrentie voor.</p>
<p>De etappe begon rond het middaguur in Binche, in België. Toen het peloton na ruim tien kilometer in Frankrijk arriveerde, reden er al vijf renners vooruit. De Belg Tim Wellens zocht het avontuur met vier Fransen: Yoann Offredo, Stéphane Rossetto, Paul Ourselin en Anthony Delaplace.</p>
<p>Jumbo-Visma, de ploeg van Teunissen, bepaalde het tempo in het peloton. Met name Tony Martin deed veel werk op kop om de marge beperkt te houden.</p>
<p>De vijf aanvallers kregen maximaal zes minuten, maar al op meer dan honderd kilometer van de streep werd het gat gestaag kleiner.</p>
<p>Niet ver voor de eerste hellingen demarreerde Wellens uit de kopgroep. Hij ging op jacht naar de bolletjestrui en kwam op drie van de vier beklimmingen als eerste boven. Daardoor passeerde Wellens Greg Van Avermaet in het bergklassement.</p>
<p>Toen de favorieten het tempo opvoerden op de hellingen, werd Wellens ingerekend door Alaphilippe, die alle anderen voorbleef in Noord-Frankrijk.</p>
