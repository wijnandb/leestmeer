---
layout: post
title: "Oranjevrouwen eensgezind: 'Teleurgesteld, maar we mogen trots zijn'"
date: Sun, 07 Jul 2019 19:41:41 +0200
category: sport
externe_link: "https://nos.nl/l/2292501"
feature_image: "https://nos.nl/data/image/2019/07/07/561930/1008x567.jpg"
---

<p>"Teleurgesteld, maar we mogen trots zijn." Met die woorden gaven keepster Sari van Veenendaal en middenveldster Sherida Spitse het gevoel weer van alle Oranjevrouwen na de 2-0 nederlaag in de WK-finale tegen de Verenigde Staten.</p>
<p>"Tuurlijk is er de teleurstelling, maar we hebben een fantastisch toernooi gehad. Dit is nu de uitslag en ik ben heel trots", reageert Van Veenendaal, die na afloop de Gouden Handschoen in ontvangst mocht nemen als prijs voor de beste doelvrouw van het WK.</p>
<p>Oranje was volgens Van Veenendaal terdege voorbereid op de confrontatie met de Verenigde Staten. "Ik denk dat we gespeeld hebben zoals we ons hadden voorgenomen en dat het werkte. We hebben het alleen niet kunnen afmaken", zegt de keepster. "Zoiets ligt ook aan de tegenstander. Ik denk dat de trots heel snel gaat overheersen."</p>
<p>Middenvelder Sherida Spitse deelt het gevoel van haar teamgenote. "Nu is het heel moeilijk om trots te zijn. Je bent een topsporter en wilt winnen. Maar natuurlijk mogen we trots zijn dat we tweede zijn geworden tegen een heel goed Amerika."</p>
<h2>Penalty</h2>
<p>Stefanie van der Gragt had een hoofdrol in de WK-finale. Alleen niet op de manier zoals ze had gehoopt. Na een uur spelen veroorzaakte ze een penalty, die uiteindelijk werd gegeven door de VAR. De verdedigster is na afloop schuldbewust.</p>
<p>"Ik wilde de bal wegschieten en zag haar (Alex Morgan, red.) niet. Dan mis ik de bal. Het is misschien wel makkelijk gegeven, maar ik raak haar wel."</p>
<p>De laatste fase van het duel liep de verdedigster zichtbaar op haar tandvlees, maar opgeven kwam geen seconde in haar hoofd op. "Ik kon echt niet meer op het laatst", vertelt Van der Gragt. "Maar je speelt een finale en gaat door voor het team. We zijn uiteindelijk tweede van de wereld en mogen trots zijn."</p>
<p>Verdedigster Dominique Bloodworth kan zich vinden in de reactie van haar teamgenoten en kijkt met een positief gevoel terug op het toernooi.</p>
<p>"We hadden niks te verliezen en konden alleen maar winnen. Maar ik denk dat we Nederland voor ons hebben gewonnen en we mogen trots zijn. Tuurlijk hadden we gehoopt om hier te stunten, maar we hebben gevochten als leeuwinnen."</p>
<h2>Tranen</h2>
<p>De tranen waren er bij Jackie Groenen. "Als je zo dichtbij bent, is het jammer. Met 0-0 in de rust had ik nog het gevoel dat we in de tweede helft konden doorpakken. We speelden best ok√© en het is gewoon heel jammer."</p>
<p>"Natuurlijk was het een mooi toernooi en hebben we het goed gedaan, maar het is nu heel moeilijk."</p>
