---
layout: post
title: "Ploegleider Dumoulin: 'Hij moet een wijntje drinken en een frietje eten'"
date: Wed, 15 May 2019 19:18:21 +0200
category: sport
externe_link: "https://nos.nl/l/2284804"
feature_image: "https://nos.nl/data/image/2019/05/15/550179/1008x567.jpg"
---

<p>Tegen beter weten in stapte Tom Dumoulin aan het begin van de middag op de fiets. Luttele kilometers later zocht hij de ploegleidersauto op en was zijn Giro voorbij.</p>
<p>"Eigenlijk wist ik het vanochtend op de roller al", sipt Dumoulin. "Even losfietsen ging prima, maar kracht zetten en zeker staan ging gewoon niet. Dan kreeg ik meteen enorme pijnscheuten."</p>
<p>Dumoulin ging dinsdag aan het eind van de etappe onderuit en viel op zijn knie. Vier minuten na rozetruidrager Primoz Roglic kwam hij over de finish; een goed klassement kon hij vergeten.</p>
<h2>Een poging met pijnstillers</h2>
<p>Ondanks de pijn begon hij vandaag in de stromende regen toch aan de etappe. "Ik wist dat het heel moeilijk zou zijn, maar ik wilde er alles aan hebben gedaan en proberen om er met pijnstillers doorheen te rijden."</p>
<p>"Ik wist: als het flink geraakt is en de zwelling trekt weg, dan kan ik over twee dagen weer prima in de rondte fietsen. Maar dan moet ik vandaag wel doorkomen en dat lukte niet."</p>
<p>Ploegleider Michiel Elijzen wist dat het avontuur van Dumoulin niet lang zou duren. "Het eerste stuk in neutralisatie liep al smerig omhoog. Hij kon geen kracht zetten en dan is dit een verstandig besluit."</p>
<p>Teleurgesteld stapte Dumoulin bij Elijzen in de auto. "Het was heel even stil, maar daarna hebben we best leuke gesprekken gehad. Over zijn vakantie in Nepal en zijn bruiloft. We kunnen zitten kniezen, maar het is wat het is."</p>
<h2>'Wijntje en een frietje'</h2>
<p>Dumoulin zou zich vanaf nu volledig kunnen focussen op de Tour France, die op 6 juli van start gaat, maar zover is het nog niet. "Ik ben nu gewoon heel erg teleurgesteld. Omdat ik de Giro moet verlaten, omdat ik mijn doelen niet gehaald heb en omdat ik de hele voorbereiding voor niks heb gedaan."</p>
<p>Over dat plan B, de Tour, is het in de auto niet gegaan. Elijzen: "Ik denk dat het voor hem zaak is dat hij met zijn vrouw wat leuks gaat doen, een wijntje drinkt en een frietje eet. En dan weer de knop gaat omzetten."</p>
<p>Zou het, met het oog op de Tour, ook slim kunnen zijn om meesterknecht Sam Oomen uit de Giro te halen? "Ik denk niet dat dat een wijs besluit is. Sam heeft de knop om moeten zetten om hier te starten. Hij is een van de zeven mannen die voor ons een etappe kan winnen en hij kan nu zonder druk koersen."</p>
<h2>Extra controle in het ziekenhuis</h2>
<p>Dumoulin wil de komende dagen graag zeker weten dat hij niet meer schade aanricht wanneer hij de training weer oppakt. "We hebben gisteren snel een echo gemaakt en er is niks gebroken. Maar het voelt zo slecht dat ik nog een keer wil controleren of er niet een pees flink geraakt is."</p>
<p>"Ik wil checken dat ik niks kapot kan maken. Dan ga ik een tijdje niks doen tot ik daar geen zin meer in heb. En dan zien we het wel."</p>
<p>Bekijk hier het interview van Dumoulin, vlak voor de etappe:</p>
