---
layout: post
title: "Botsende belangen vertragen besluit over toekomst Formule 1"
date: Sat, 08 Jun 2019 08:55:30 +0200
categories: 
- sport 
- autosport 
externe_link: "https://nos.nl/l/2288122"
feature_image: "https://nos.nl/data/image/2019/06/08/555385/1008x567.jpg"
---

<p>Een heersende renstal met twee coureurs die samen jagen op de wereldtitel, de Formule 1 is dit jaar tot nu toe een 'oneteamshow'. Zes zeges op rij voor Mercedes; de spanning is ver te zoeken.</p>
<p>De zevende race van het seizoen vindt plaats in Montreal: de GP van Canada. Vriend en vijand hoopt op een verrassende winnaar, maar achter de schermen buigt de F1-wereld zich over iets belangrijkers: de toekomst.</p>
<p>Dat de sport een oppepper nodig heeft, is glashelder. Ross Brawn (eindverantwoordelijk voor de sportieve kant van de F1) broedt op een nieuw reglement voor de periode 2021-2025. "We willen er graag twee renstallen bij. Daarom moeten de kosten naar beneden."</p>
<p>Dat Mercedes domineert en Ferrari en Red Bull af en toe winnen, is Brawn een doorn in het oog. "Ook kleinere teams moeten kunnen scoren. F1 moet draaien om de beste coureurs, niet om de auto's. Driekwart van het veld heeft nu geen kans."</p>
<p>De richting is volgens Brawns rechterhand Sean Bratches duidelijk. "Meer entertainment en minder voorspelbaarheid", zegt de commerciële baas van de F1. "Om fans te behouden, nieuwe markten aan te boren en de jeugd te verleiden moeten we ingrijpen. Komend jaar zetten we stapjes, maar in 2021 komt de grote sprong."</p>
<p>Vijfvoudig wereldkampioen Lewis Hamilton moet het nog zien. "De afgelopen tijd was het veel geblaat, weinig wol. Ik hoor al jaren dat het goedkoper moet. Iedereen vindt de races te saai. Iedereen wil meer inhaalacties. Maar sinds de sport in handen is van Liberty is er weinig veranderd."</p>
<p>De Mercedes-coureur is kritisch. "Het gat tussen de topteams en de rest is groot en de fans klagen. Zonder fans zijn we nergens. Neem hen serieus."</p>
<p>Ideeën over ingrepen heeft Hamilton in overvloed. Bovenaan op zijn verlanglijst: een F1-organisatie die luistert naar coureurs. "We zijn allemaal lid van rijdersvakbond GPDA, maar mensen met macht en geld bepalen de regels. Coureurs hebben amper inbreng, terwijl zij de experts zijn."</p>
<p>Hamilton wil dat de F1 een stap terug doet. De races zijn volgens de Brit niet zwaar genoeg. "Ik kan er wel drie achter elkaar doen. Een race moet een marathon zijn. Een uitputtingsslag." Hamilton sneert ook naar Pirelli. "Ik wil betere banden. Deze zijn hopeloos."</p>
<h2>Deadline</h2>
<p>2021 is nog ver, maar de (zelf opgelegde) deadline voor de nieuwe spelregels verstrijkt eind deze maand. "Die datum is niet keihard", stelt McLaren-topman Zak Brown. "Ik denk dat we tot december verder onderhandelen."</p>
<p>Dat het een zware dobber zou worden is geen verrassing. Het wemelt in de F1 van de botsende belangen. Het reglement draait niet alleen om sportieve- en technische aspecten, maar ook om de manier waarop eigenaar Liberty en autosportfederatie FIA de koningsklasse besturen.</p>
<p>En dan zijn er nog de commerciële belangen: een miljardengevecht over prijzengeld, televisie-inkomsten en voorkeursbehandelingen. Zo heeft Ferrari een vetorecht met betrekking tot nieuwe regels, maar toucheert de Italiaanse renstal op basis van prestaties uit het verre verleden meer inkomsten dan andere teams.</p>
<p>Tien F1-teams houden elkaar nu in een wurggreep: op het circuit zijn ze concurrent, maar ze kunnen niet zonder elkaar. "Een nieuw reglement is pure noodzaak. Ik weet zeker dat het lukt. Anders verliezen we allemaal", zegt teambaas Claire Williams van de gelijknamige renstal.</p>
<p>Cyril Abiteboul aast op een ingrijpend budgetplafond. "De historie leert ons dat F1-teams goed geld kunnen verbranden", zegt de Renault-topman. "Winnende teams willen uiteraard weinig veranderen. Maar als we het budget snoeien, ontstaat vanzelf een eerlijker speelveld en meer spanning."</p>
<h2>Eerste blauwdruk</h2>
<p>Christian Horner (Red Bull Racing) verheugt zich op het onderhandelingsspel. "Ik verwacht niet dat er snel een panklaar voorstel ligt", voorspelt Max Verstappens teambaas.</p>
<p>"Na de eerste blauwdruk wordt het leuk. Dan gaan we alles rigoureus bijstellen. Wat jullie deze maand lezen zal totaal niet lijken op het pakket waar we uiteindelijk onze handtekening onder zetten."</p>
<p>De eerste proefballon is in Montreal al opgelaten: de F1-leiding wil het mes zetten in de lengte van een GP-weekend. Het programma zou in drie dagen moeten worden geperst: de donderdag (waarop coureurs met de pers praten en in de 'fanzone' handtekeningen uitdelen) sneuvelt.</p>
<h2>Budgetplafond</h2>
<p>Een ander heet hangijzer is het zogenoemde budgetplafond. Ook daarover zijn de hoofdlijnen gelekt. De essentie: teams mogen vanaf 2021 maximaal 175 miljoen dollar (circa 155 miljoen euro) per jaar spenderen.</p>
<p>Het budgetplafond is veel minder ingrijpend dan verwacht. Opmerkelijk detail: salarissen van coureurs, kosten van motoren, reizen en marketing tellen niet mee. Insiders schatten dat die kosten kunnen oplopen tot honderd miljoen.</p>
<p>Renault-teambaas Abiteboul is daarom niet blij. "Dit is geen nieuwe start. Het is niet ingrijpend genoeg. Voor ons is het werkbaar, maar het gaat kleine teams de kop kosten."</p>
