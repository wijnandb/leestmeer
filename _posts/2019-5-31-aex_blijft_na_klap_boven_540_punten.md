---
layout: post
title: "AEX blijft na klap boven 540 punten"
date: Fri, 31 May 2019 17:43:00 +0200
categories: 
- financieel 
- koersen 
externe_link: "https://www.telegraaf.nl/financieel/3672149/aex-blijft-na-klap-boven-540-punten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/698e33cc-83bc-11e9-a70e-02d1dbdc35d1.jpg"
---

<p class="intro">Beleggers in aandelen hebben een beroerde dag achter de rug, door de dreun die Donald Trump aan Mexico uitdeelde. Ze beginnen zich steeds meer zorgen te maken over de handelsoorlog, die de VS in een recessie zou kunnen storten. Lichtpuntje is dat de AEX boven 540 punten wist te sluiten.</p> <p>De AEX leverde vrijdag 0,9% in op 540,5 punten, na rond het middaguur een laagste dagstand van 537,5 punten te hebben aangetikt. De AMX daalde 0,7% naar 734,5 punten. Elders in Europa wisten de beurzen eerdere verliezen bij slot ook iets te beperken. De Duitse DAX verloor 1,5%. De Franse CAC 40 en de Britse FTSE 100 sloten 0,8% lager.</p><p>Bij sluiting van de Europese beurzen stonden de Dow Jones-index en de Nasdaq-index 0,8% in de min.</p><p>In Nederland belandde de 10-jaarsrente voor het eerst sinds 2016 onder de 0%.</p><p>Donald Trump kondigde donderdagavond aan dat de VS producten uit Mexico op 10 juni een importtarief van 5% gaat opleggen. Dit loopt de komende maanden tot 25% op, tenzij Mexico veel steviger gaat optreden tegen illegale immigratie. De steeds verdere verharding van de handelsoorlog versterkt de verwachting dat de VS volgend jaar in een recessie belandt.</p><p>De obligatiemarkt is bezig een recessie in de VS in te prijzen, aldus Analist Arne Petimezas van AFS. „De 10-jaarsrente bevindt zich nu 20 basispunten onder de 3-maandsrente en de rentecurve zou nog enkele maanden invers kunnen blijven. Dit is een sterk signaal van een recessie in de komende 12 tot 18 maanden en wijst erop dat de Fed het monetaire beleid te lang te krap heeft gehouden. Terwijl de rentederivaten begin mei nog één tot anderhalve renteverlaging in de komende 21 maanden inprijsden, is dit inmiddels opgelopen tot meer dan drie.”</p><p>Petimezas stelt dat sommige partijen er inmiddels op speculeren dat de Europese Centrale Bank de rente op een gegeven moment eveneens zal verlagen. “Rentederivaten hebben een aanzienlijke kans op één renteverlaging ingeprijsd. Maar als de Fed de rente terugbrengt met bijvoorbeeld één procentpunt, dan zal de ECB mee moeten gaan. Ongetwijfeld begint men in Frankfurt al te bibberen.”</p><p>In de AEX eindigde Heineken onderaan met een 3% lager slot. De brouwer exporteert bier vanuit Mexico naar de VS en heeft derhalve last van de aanstaande importheffing. Gecorrigeerd voor het ex-dividend gaan zakte verzekeraar NN Group 2,6%.</p><p>Staalfabrikant ArcelorMittal en uitzender Randstad volgden met minnen van 2% en 1,9%.</p><p>Aalberts, die als toeleverancier aan de autosector ook lijdt onder de handelsoorlog, verloor 1,9%.</p><p>Royal Dutch Shell hield het verlies tot 0,2% beperkt, ondanks een daling van de olieprijzen met 2 tot 3%. Een koopadvies van de Franse bank Société Générale zorgde voor tegenwicht.</p><p>KPN eindigde met een plus van 0,9% bovenin de korte lijst met winnaars. </p><p>In de AMX eindigde TomTom met een min van 3,4% onderaan. De toeleverancier aan de chipsector ASMI verloor 2,3%. Handelshuis Flow Traders profiteert juist van de onrust op de aandelenmarkten en won 1,9%.</p><p>Smallcap Kiadis Pharma ging 17,6% onderuit. Het biotechnologiebedrijf plaatste nieuwe aandelen bij institutionele beleggers tegen €7,50, een stevige korting van 21% op de slotkoers van donderdag.</p><p>Meer financieel nieuws iedere ochtend gratis in je mail? Meld je hier aan.</p>
