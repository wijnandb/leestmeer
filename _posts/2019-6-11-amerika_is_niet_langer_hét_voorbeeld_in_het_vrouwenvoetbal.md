---
layout: post
title: "Amerika is niet langer hét voorbeeld in het vrouwenvoetbal"
date: Tue, 11 Jun 2019 08:00:49 +0200
category: sport
externe_link: "https://nos.nl/l/2288510"
feature_image: "https://nos.nl/data/image/2019/06/11/556007/1008x567.jpg"
---

<p>Drie wereldtitels, vier olympische titels en al jarenlang de nummer één positie op de wereldranglijst. De Amerikaanse voetbalsters mogen met recht een grootmacht worden genoemd in de sport.</p>
<p>Jarenlang bestond er een gapend gat tussen de Amerikaanse en de Europese vrouwen, maar langzaam maar zeker lijkt die kloof kleiner te worden. De Oranjevrouwen maken voor het eerst serieuze kans om de Amerikanen te verslaan.</p>
<p>"Historisch gezien is Amerika groot in het vrouwenvoetbal", weet oud-bondscoach Vera Pauw. "Er was altijd al voetbal voor meisjes in Amerika. Maar op een gegeven moment moesten colleges evenveel geld steken in vrouwensporten als in mannensporten, als gevolg van het aannemen van de beroemde Title IX-resolutie. En er gaat veel geld om in de mannensport..."</p>
<p>Pauw werkte als coach in Amerika bij Houston Dash en gaat nu als technisch adviseur met Thailand mee naar het WK. "Vanwege dat vele geld gingen opeens heel veel speelsters veel trainen en werd er gescout. Ze werden heel sterk ten opzichte van speelsters uit Europa. Op basis daarvan hebben ze een grote voorsprong opgebouwd."</p>
<h2>Technisch voorbijgestreefd</h2>
<p>Toch lijkt de dominantie van Amerika steeds minder te worden. Volgens Pauw is daar een logische verklaring voor. "In Europa wordt nu ook full-time getraind en de Europeanen zijn gestopt om achter Amerika aan te lopen."</p>
<p>"De voetbalcultuur is veranderd en zodoende zijn andere landen Amerika technisch voorbijgestreefd. Het draait niet langer meer om pure kracht, die Amerika altijd heeft gehad. Misschien redden de Amerikaanse vrouwen het nu nog, maar ze moeten er heel hard aan trekken. Met name op inhoudelijk vlak is er een zorg."</p>
<p>Hoewel het gat tussen Amerika en de rest misschien kleiner geworden is, betekent dat niet dat de Amerikaansen geen favoriet meer zijn.</p>
<p>"Zeker zijn ze dat nog", reageert Pauw. "Ze kunnen natuurlijk altijd een goed team opstellen. Als je negen miljoen speelsters hebt, heb je er altijd dertig die wel gevoel voor het spel hebben. Dat is de macht van het getal. Maar over het algemeen gebeurt het nu in Europa. Dat is de plek waar je moet zijn."</p>
<h2>Populariteit</h2>
<p>Ook qua populariteit van het vrouwenvoetbal staat Nederland inmiddels naast Amerika. Vrouwenvoetbal is van oudsher altijd erg populair geweest aan de andere kant van de plas.</p>
<p>"In Nederland is er nu een extreme hype rond de Oranjevrouwen. Wij duwen nu andere sporten weg, waar in het verleden andere sporten ons wegduwden. Het is nu in Amerika zeker niet meer groter dan bij ons."</p>
<p>"De competitie daar is wel sterk. Met veel sterke teams en veel druk. Het is echt de beste competitie ter wereld. Maar er spelen ook veel buitenlanders. Geen Nederlanders. Die kiezen vooral voor de Europese topclubs."</p>
<h2>Minimaal gelijkwaardig</h2>
<p>Mocht Nederland tijdens het wereldkampioenschap Amerika treffen, dan acht Pauw de Oranjevrouwen zeker niet kansloos.</p>
<p>"Nederland maakt zeker kans tegen de Amerikanen. Als je Europees kampioen bent, ben je een van de topfavorieten voor de wereldtitel. Punt. Nederland is minimaal gelijkwaardig. Op het WK moet je als team ook een beetje geluk hebben. Zelfs Amerika."</p>
