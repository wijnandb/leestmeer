---
layout: post
title: "Geslaagd of gezakt? Deel het moment met de NOS"
date: Wed, 12 Jun 2019 08:15:26 +0200
category: nieuws
externe_link: "https://nos.nl/l/2288691"
feature_image: "https://nos.nl/data/image/2019/06/12/556262/1008x567.jpg"
---

<p>Een spannende dag voor ruim 217.000 scholieren. Vandaag krijgen ze te horen of ze geslaagd zijn. De meeste scholen maken de uitslag van de eindexamens tussen 13.00 en 19.00 uur bekend.</p>
<p>Veel eindexamenkandidaten wachten vanmiddag dus op een telefoontje waarin ze goed of slecht nieuws krijgen. Wil je dat moment delen met de NOS? Stuur een filmpje naar NOS Ooggetuige. We maken er later vandaag een compilatie van voor onze site, app en sociale kanalen.</p>
<p>Ruim de helft van de eindexamenkandidaten (112.663) zit op het vmbo. Meer dan 62.000 scholieren deden het havo-examen en 42.000 gaan voor het vwo-diploma. Leerlingen die het niet hebben gehaald, kunnen van 17 tot en met 20 juni in de herkansing.</p>
<p>Vandaag wordt nog niet bekend hoeveel leerlingen landelijk zijn geslaagd. Die cijfers komen pas in het najaar.</p>
<h2>Examens zoekgeraakt</h2>
<p>De examens verliepen net als andere jaren niet zonder problemen. Zo'n tien scholen maakten bijvoorbeeld melding van examenboekjes waarin bladzijden ontbraken. Eindexamenleerlingen Duits en biologie van de Duin en Kruidberg-mavo in het Noord-Hollandse Driehuis moeten hun examens opnieuw maken. De examens waren zoekgeraakt bij de post.</p>
<p>Ook vwo-leerlingen van het Rythovius College in het Brabantse Eersel moeten twee eindexamens overdoen. Een postzak met examens was gestolen.</p>
<p>Al met al ontving scholierenorganisatie LAKS dit jaar minder klachten over de examens dan vorig jaar. In totaal kwamen er ruim 150.000 klachten binnen. In 2018 waren dat er 177.000.</p>
