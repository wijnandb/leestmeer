---
layout: post
title: "Geen nieuwe afleveringen van Sesamstraat, alleen nog herhalingen"
date: Fri, 28 Jun 2019 17:39:18 +0200
category: cultuur
externe_link: "https://nos.nl/l/2291101"
feature_image: "https://nos.nl/data/image/2019/06/28/559781/1008x567.jpg"
---

<p>Van het kinderprogramma Sesamstraat zijn de komende twee jaar alleen nog herhalingen te zien. Een nieuw contract met de Amerikaanse licentiehouder Sesame Street biedt geen ruimte meer voor het maken van nieuwe afleveringen. De bestaande licentie loopt deze zomer af.</p>
<p>"Dat is een moeilijke keuze geweest, maar wel een die binnen de huidige financiële mogelijkheden te verdedigen is", staat in een persbericht van de NTR, de omroep die Sesamstraat uitzendt. Daarmee lijkt sprake te zijn van een bezuinigingsmaatregel: een contract voor het maken van nieuwe afleveringen is veel duurder, evenals het produceren daarvan.</p>
<p>Volgens de NTR kunnen de kinderen die nu naar het programma kijken desondanks "goed uit voeten" met de herhalingen. Veel afleveringen zijn pas vorig jaar gemaakt, stelt de omroep, bovendien vernieuwt de jonge doelgroep zich elke drie jaar.</p>
<h2>Meneer Aart</h2>
<p>Acteur Aart Staartjes, die al bijna veertig jaar het personage meneer Aart vertolkt, noemt het een schande dat er voorlopig geen nieuwe afleveringen van Sesamstraat komen en een ramp voor de kijkers. "Hoe ga je hun dit uitleggen?"</p>
<p>Ook is hij slecht te spreken over het contact met de NTR. "We horen nu plotseling dat het is afgelopen. Nota bene via de pers. Ik heb helemaal niets van de producenten of omroep zelf gehoord, terwijl ik al 38 jaar aan het programma werk."</p>
<p>Onlangs sprak de acteur in het radioprogramma De Coen en Sander Show op Radio 538 al zijn zorg uit over de toekomst van Sesamstraat. Hij beklaagde zich er ook toen al over dat hij al maanden niks had gehoord van de NTR, evenmin als andere vaste medewerkers.</p>
<h2>E-mail aan medewerkers</h2>
<p>Behalve Staartjes werken verschillende bekende artiesten mee aan Sesamstraat, zoals acteurs Gerda Havertong en Frank Groothof en componist Henny Vrienten. Paul Haenen en Wim T. Schippers zijn al vele jaren te horen als de stemmen van Bert en Ernie.</p>
<p>De NTR zegt dat alle acteurs en medewerkers vandaag per e-mail zijn geïnformeerd en zijn uitgenodigd voor een bijeenkomst.</p>
