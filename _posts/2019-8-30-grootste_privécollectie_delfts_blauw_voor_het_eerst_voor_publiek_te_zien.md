---
layout: post
title: "Grootste privécollectie Delfts Blauw voor het eerst voor publiek te zien"
date: Fri, 30 Aug 2019 17:58:55 +0200
category: nieuws
externe_link: "https://nos.nl/l/2299633"
feature_image: "https://nos.nl/data/image/2019/08/30/573669/1008x567.jpg"
---

<p>Het is een unieke verzameling topstukken Delfts Blauw aardewerk: de Lavino Collectie, van de 2005 overleden staalmagnaat Meijer Lavino. Ruim duizend Delfts blauwe voorwerpen die behoren tot de wereldtop, van kraantjeskannen, gebloemde koeien tot zelfs een uniek bordje Delfts zwart. De privé-collectie is nu in Den Haag voor het eerst voor het publiek te zien.</p>
<p>Het Haags Gemeentemuseum krijgt de collectie in langdurige bruikleen en staat daardoor in de top drie van grootste collecties Delfts Blauw ter wereld. "Dit is de meest complete verzameling Delfts aardewerk ter wereld", vertelt conservator Suzanne Lambooy enthousiast. "En meer dan welk museum dan ook ter wereld heeft."</p>
<p>Wat opvalt op de tentoonstelling is dat niet de kleur blauw overheerst, maar dat al het porselein bij elkaar juist een kleurrijk geheel vormt, met veel bloemenpatronen. "Lavino heeft van alles een bepaalde soort gekocht. Nu het allemaal bij elkaar staat lijkt het haast een breed assortiment zoals in een winkel. Het is eeuwenoud, maar in perfecte staat", zegt Lambooy.</p>
<h2>Rijke gevoel</h2>
<p>"Het unieke is dat Lavino hiermee het hele verhaal van Delfts aardewerk laat zien uit de periode van 1600-1900: van blauw-wit tot aan barok in meerdere kleuren. Zijn collectie geeft een totaalbeeld van wat er in Delft in ruim drie eeuwen is gemaakt", vertelt de conservator.</p>
<p>Directeur Benno Tempel vult aan: "De collectie laat een belangrijk beeld van de Nederlandse cultuurgeschiedenis zien. De 17e-eeuwse Delftse fabrieken waren over de hele wereld bekend. Dat geeft aan hoe invloedrijk ons kleine landje door de eeuwen heen is geweest. In deze objecten zie je dat rijke gevoel dat we als Nederlanders graag uitdragen."</p>
<p>Tegenwoordig is er in Delft nog maar één fabriek die 'echt' Delfts blauw produceert: De Koninklinke Porceleyne Fles. De fabriek stamt uit 1653 en draait nog altijd op volle toeren. Boven de fabriek is een speciale afdeling waar ambachtslieden handmatig de oude bloempatronen en voorstellingen op het aardewerk schilderen. Dat gebeurt naar klassiek voorbeeld en soms in opdracht, in grote concentratie en met fijne kwastjes.</p>
<p>Delfts Blauw is een nationaal icoon, maar kent zijn oorsprong in China, vertelt Helen Taylor van de fabriek. "In de VOC-schepen werd er in het Chinese porselein thee en specerijen meegenomen." Als wegens burgeroorlogen in China het populaire porselein niet meer te krijgen is, proberen slimme Delftse plateelbakkers het met klei na te maken. "In eerste instantie noemden ze zich porseleinbakkers, maar het is eigenlijk altijd aardewerk geweest. De receptuur van de klei is al eeuwen strikt geheim."</p>
<p>Tot op heden heeft het Delfts Blauw nog nauwelijks aan populariteit ingeboet. Het is niet voor niets dat een immense tulpenvaas de ontmoeting van premier Mark Rutte met Barack Obama sierde tijdens zijn bezoek aan Nederland, de inhuldigingsjurk van koningin Maxima was geïnspireerd op Delfts Blauw en zelfs de Toppers optreden in Delfts Blauwe pakken.</p>
<h2>Delfts Blauw museum</h2>
<p>Des verbazingwekkender is het dat in het land met de hoogste museumdichtheid ter wereld er nog geen Delfts Blauw museum bestaat. Directeur Tempel van het Haagse Gemeentemuseum vertelt dat er wel een grote kans is dat zo'n museum er komt. Zeker nu het museum de komende decennia vrij is om de Lavino-collectie op eigen wijze in te zetten.</p>
<p>"We droomden al van een dependance en toen kwam de Lavino-collectie op ons pad. Het museum had al een grote collectie Delfts Blauw, Aziatische keramiek en Islamica. Al die invloeden komen terug in Delfts Blauw. En ja, dat schreeuwt om een eigen plek. We hebben al een pand, dat moet alleen nog maar worden ingericht. Ik zet in op 2025."</p>
<p>De Lavino-collectie van Delfts Blauw is vanaf morgen te zien in het Gemeentemuseum Den Haag.</p>
