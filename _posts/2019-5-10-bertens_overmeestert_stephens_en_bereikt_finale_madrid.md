---
layout: post
title: "Bertens overmeestert Stephens en bereikt finale Madrid"
date: Fri, 10 May 2019 18:24:40 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/POmmnAWgqhY/2284023"
feature_image: "https://nos.nl/data/image/2019/05/10/549063/1008x567.jpg"
---

<p>Kiki Bertens heeft net als vorig jaar de finale bereikt van het graveltoernooi in Madrid. Nadat ze in de vorige ronde overtuigend de nummer twee van de wereld Petra Kvitová opzij had gezet, was ze vrijdagavond in de halve eindstrijd in twee sets te sterk voor de mondiale nummer acht Sloane Stephens: 6-2, 7-5.</p>
<p>Bertens was de baas en gaf de Amerikaanse, van wie ze de eerdere twee ontmoetingen had verloren, geen kans om in haar spel te komen. In de tweede set beet Stephens meer van zich af. De Amerikaanse kwam een break voor, maar die werd gerepareerd door Bertens.</p>
<p>"Ik was nog moe van de zware wedstrijd van gisteren", verklaarde Bertens na afloop. "Het was een lange avond. Ik lag pas laat op bed, mijn lichaam had tijd nodig om te herstellen."</p>
<p>Op 4-5 toonde Bertens zich ook mentaal ijzersterk door drie setpoints weg te werken. Voor Stephens, sinds deze week gecoacht door de Nederlander Sven Groeneveld, was dat de nekslag. Twee games later had Bertens de buit binnen.</p>
<h2>Nummer vier in vizier</h2>
<p>Als Bertens zaterdag de finale wint, is ze de nieuwe nummer vier van de wereld. Hoger stond nog nooit een Nederlandse tennisster genoteerd. "Ik denk dat ik een hoop geleerd heb van de finale van vorig jaar", sprak Bertens vol vertrouwen direct na haar zege op Stephens.</p>
<p>Tegenstander van Bertens in de finale is Simona Halep. De als derde geplaatste Roemeense was in drie sets te sterk voor de ongeplaatste Zwitserse Belinda Bencic: 6-2, 6-7 (2), 6-0.</p>
<p>Halep, die bij winst van het toernooi de Japanse Naomi Osaka aflost als nummer één van de wereld, won de eerste set zonder veel problemen. Ze stuurde haar opponente van links naar rechts en trok de eerste set zonder problemen naar zich toe.</p>
<p>In de tweede set had Halep vervolgens de handen vol aan haar tegenstandster. Ze wist nog wel een setpoint weg te werken, maar kon niet verhinderen dat Bencic in de tiebreak oppermachtig was. Maar daarmee bleek de Zwitserse ook al haar kruit te hebben verschoten.</p>
<p>Halep was in het laatste bedrijf weer heer en meester. Bij 3-0 voor de Roemeense in de derde set zat Bencic in tranen op haar stoeltje. Ze had geen veerkracht meer en boog snel.</p>
<p>"Het wordt zwaar", zei Bertens vooruitkijkend naar de finale. "We hebben in het verleden al mooie duels uitgevochten. Ik verwacht een mooie strijd en kijk er erg naar uit."</p><img src="http://feeds.feedburner.com/~r/nossporttennis/~4/POmmnAWgqhY" height="1" width="1" alt=""/>
