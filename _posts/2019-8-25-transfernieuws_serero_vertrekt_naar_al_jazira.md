---
layout: post
title: "Transfernieuws: Serero vertrekt naar Al Jazira"
date: Sun, 25 Aug 2019 19:35:00 +0200
category: sport
externe_link: "https://www.telegraaf.nl/sport/971275023/transfernieuws-serero-vertrekt-naar-al-jazira"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ac60d3ae-c75e-11e9-92cc-02d1dbdc35d1.jpg"
---

<p class="intro">De transfercarrousel draait op volle toeren. Dagelijks houden we een overzicht bij van de belangrijkste ontwikkelingen rond aanstaande deals bij Eredivisieclubs en natuurlijk het laatste nieuws rond de internationale toppers.</p> <p>Voor Nederland, Duitsland en Spanje ligt de deadline op maandag 2 september. Voor de Premier League-clubs en die in de Serie A zijn de deuren van transfermarkt inmiddels gesloten.</p><p>Dost maandag voor keuring in Frankfurt</p><p>19.30 uur: De overgang van Bas Dost van Sporting Portugal naar Eintracht Frankfurt is bijna rond. De 30-jarige spits ondergaat maandag de medische keuring bij de Duitse club, zei trainer Adi Hütter na de nederlaag van Frankfurt bij RB Leipzig (2-1).</p><p>Streppel verwelkomt Serero bij Al Jazira</p><p>15.00 uur: Thulani Serero vertrekt bij Vitesse. De middenvelder gaat in de Verenigde Arabische Emiraten bij Al Jazira voetballen. De 29-jarige Serero ondertekent een contract voor twee seizoenen bij Al Jazira. De Zuid-Afrikaan kwam van 2011 tot 2017 uit voor Ajax en vertrok daarna naar Vitesse.</p><p>„Ik ben blij met mijn overstap naar Al Jazira en kijk uit naar het volgende hoofdstuk van mijn carrière”, laat de Zuid-Afrikaan weten op de website van zijn nieuwe club. „Het is een privilege om hier te zijn. Al Jazira is een grote en sterke club dat in alle competities mee kan draaien. Ik beloof iedereen en alle fans dat ik alles voor de club zal geven.”</p><p>Bij Al Jazira krijgt Serero te maken met Jürgen Streppel, die daar trainer is. „Ik kijk ernaar uit om met een uitstekende Nederlandse coach als Streppel samen te werken. Met zijn ideeën en filosofie zijn we een competitief team.”</p><p>Bayern-target Werner verlengt bij RB Leipzig</p><p>17.31 uur: Timo Werner heeft zijn contract bij RB Leipzig met drie jaar verlengd. De 23-jarige spits ligt nu tot de zomer van 2023 vast bij de Duitse club, waarvoor hij sinds 2016 speelt. Werner groeide in dienst van Leipzig uit tot Duits international.</p><p>In 25 interlands voor de ’Mannschaft’ maakte de aanvaller tien doelpunten. In dienst van Leipzig staat de teller op 51 doelpunten in de Bundesliga. Hij was tijdens het seizoen 2017-2018 ook drie keer trefzeker in de Champions League.</p><p>Het contract van Werner zou volgend jaar zomer aflopen. Bayern München werd vaak genoemd als mogelijke nieuwe bestemming, maar de spits besloot zijn verbintenis in Leipzig te verlengen. „Het hele proces heeft lang geduurd, maar ik wilde zeker weten dat ik me bij deze club verder kan ontwikkelen”, zei Werner. „Nu kan ik me volledig concentreren op onze ambitie om er een zo goed mogelijk seizoen van te maken.”</p><p>Rami vindt in Turkije nieuwe club</p><p>13.48 uur: Adil Rami heeft al weer een nieuwe club gevonden. De Franse verdediger gaat aan de slag bij Fenerbahçe, mits de medische keuring geen problemen oplevert. Rami (33) werd onlangs weggestuurd bij Olympique Marseille omdat hij zonder toestemming van die club had meegedaan aan de opnames van het Franse tv-programma Fort Boyard.</p><p>De excentrieke verdediger, die onlangs zijn relatie met Pamela Anderson zag stranden, had zich eind vorig seizoen afgemeld voor een training omdat hij geblesseerd zou zijn. Later bleek dat Rami niet kwam trainen omdat hij opnames had voor het tv-programma waaraan hij meedeed. Toen Olympique Marseille daar achter kwam, besloot de Franse club van Kevin Strootman het contract van Rami te laten ontbinden.</p><p>De verdediger maakte deel uit van de Franse selectie die vorig jaar in Rusland de wereldtitel pakte. Rami wordt bij Fenerbahçe ploeggenoot van onder anderen Ferdi Kadioglu en Garry Rodrigues.</p><p>Quaresma niet meer nodig bij Besiktas</p><p>11.50 uur: Via sociale media liet Ricardo Quaresma weten dat hij niet meer in actie zal komen voor de Turkse topclub Besiktas.</p><p>„De president van de club heeft mij zojuist medegedeeld dat hij geen plek meer voor mij heeft in het team. Op dit moment ben ik het probleem aan het oplossen. De aankomende dagen zal ik duidelijk maken wat mijn toekomstplannen zijn. Ik wil iedereen bedanken voor alle aanmoedigingen en support”, aldus de 35-jarige Portugees op Instagram.</p><p>De flamboyante buitenspeler heeft al aardig wat clubs achter zijn naam staan. Hij begon zijn carrière bij Sporting Lissabon, maar werd al snel opgepikt door FC Barcelona. Vervolgens kwam Quaresma is actie voor Porto, Inter, Chelsea, Besiktas en Al Ahli. Later keerde hij terug bij FC Porto en kende ook bij Besiktas een tweede periode.</p>
