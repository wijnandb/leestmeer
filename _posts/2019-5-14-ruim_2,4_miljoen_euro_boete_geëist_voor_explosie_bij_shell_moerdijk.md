---
layout: post
title: "Ruim 2,4 miljoen euro boete geëist voor explosie bij Shell Moerdijk"
date: Tue, 14 May 2019 19:35:16 +0200
category: nieuws
externe_link: "https://nos.nl/l/2284638"
feature_image: "https://nos.nl/data/image/2019/03/01/534031/1008x567.jpg"
---

<p>Het Openbaar Ministerie heeft de maximale boete van ruim 2,4 miljoen euro geëist vanwege een explosie bij Shell op het industrieterrein Moerdijk in juni 2014. Boven op die eis komt nog eens 250.000 euro voor een lekkage van het gevaarlijke gas ethyleenoxide, die twee maanden heeft geduurd. Dat gebeurde doordat een klep na reparatiewerkzaamheden niet goed was afgesloten.</p>
<p>Het OM eist de hoogste boete voor de explosie, omdat het vindt dat Shell er niet alles aan heeft gedaan om de ontploffing te voorkomen. Daardoor heeft het bedrijf werknemers en mensen in de omgeving in gevaar gebracht. De officier van justitie zegt dat het personeel en de omgeving van de fabriek in Moerdijk bij de explosie "door het oog van de naald zijn gekropen".</p>
<p>De explosie op 3 juni 2014 was in de wijde omtrek te horen. Na de ontploffing brak een grote brand uit, die pas na uren was geblust. Bij het incident raakten twee mensen lichtgewond.</p>
<h2>Te weinig lessen</h2>
<p>De Onderzoeksraad voor Veiligheid vond eerder dat het bedrijf zich onvoldoende bewust was van de risico's. Ook werden interne procedures niet goed gevolgd en waren te weinig lessen getrokken uit eerdere incidenten.</p>
<p>Het was al bekend dat Shell zou worden vervolgd voor de explosie, maar nu is duidelijk waar het bedrijf precies verantwoordelijk voor wordt gehouden. Ook volgens het OM had het chemieconcern niet goed in beeld wat de risico's waren in de fabriek. Ook zou Shell niet alle veiligheidsprocedures hebben doorlopen.</p>
<p>Directeur Richard Zwinkels van Shell erkent dat het bedrijf de incidenten had moeten voorkomen. "We doen daar alles aan en zijn het daarom niet eens met alle strafrechtelijke verwijten."</p>
