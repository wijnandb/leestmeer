---
layout: post
title: "Vlaamse Lou (eerst Louise) zingt duet met zichzelf"
date: Thu, 06 Jun 2019 18:53:41 +0200
category: buitenland
externe_link: "http://feeds.nos.nl/~r/nosnieuwsbuitenland/~3/8Z4nUZKHrgM/2287899"
feature_image: "https://nos.nl/data/image/2019/06/06/555012/1008x567.jpg"
---

<p>Tot vorig jaar was de 18-jarige Lou nog Louise. Om zijn transitie op een bijzondere manier af te sluiten, nam de muziekstudent op de Vlaamse radiozender Radio 2 een duet op met zichzelf. Hij zong een nummer 'samen' met zijn meisjesstem.</p>
<p>Luister hier naar het duet van Lou:</p>
<p>Toen Lou 14 was, kreeg hij het gevoel liever een jongen te zijn. "Ik ontdekte dat ik op meisjes viel, dus ik was toen lesbisch. Ik legde dat uit aan een docent en vertelde dat als ik een jongen zag lopen, ik er eigenlijk ook zo uit wilde zien. De docent vroeg toen of ik niet liever een jongen wilde zijn." Dat heeft Lou aan het denken gezet. "Klasgenoten zagen ook dat ik heel jongensachtig was en veel jongensdingen deed. Zij stelden die vraag op een gegeven moment ook."</p>
<p>Thuis wisten ze eigenlijk al langer dat Lou een jongen wilde zijn. Hij voelde zich tijdens zijn puberteit vaak niet lekker in zijn vel zitten, mede doordat zijn lichaam veranderde. "Ik wilde bijvoorbeeld nooit een beha dragen. Dat was echt geen optie. Samen met mijn moeder ben ik naar oplossingen gaan zoeken om mijn borsten zo min mogelijk zichtbaar te maken", zegt Lou op Radio 2. "Zij realiseerde toen ook dat ik daar misschien met iemand over moest praten."</p>
<p>Uiteindelijk heeft Lou ervoor gekozen om een jongen te worden. Dat proces begon met hormonen. "Ik voelde dat mijn lichaam er moeite mee had, ik was heel moe. Je krijgt natuurlijk iets binnen wat je lichaam niet kent." De eerste zichtbare verandering was zijn lichaamshaar, vertelt Lou lachend. "De eerste keer scheren was fantastisch."</p>
<h2>Schoolopdracht</h2>
<p>Voor zijn zangopleiding moest Lou twee opdrachten maken. Hij schreef een paper over zijn transitieperiode en nam zijn stem op voordat hij met hormonen begon. Daarvoor gebruikte hij een bestaand lied van de Vlaamse zangeres Femke Verschueren. "Dat lied paste ik een beetje aan en daarna heb ik een tweede stem gezongen zodat ik uiteindelijk een duet kon zingen met mezelf."</p>
<p>Toen Lou nog Louise was, zong hij als sopraan. Zijn stem is in een korte tijd een stuk lager geworden. Moet hij nu opnieuw leren zingen? "Een beetje", zegt hij. "We hebben in het begin vooral hard aan mijn techniek gewerkt. Ik kon die basis goed gebruiken om met mijn nieuwe stem te leren zingen. Dat ging redelijk snel."</p>
<p>Het was overigens nog maar de vraag hoe Lou's stem zou veranderen tijdens zijn transitie. "Dat was heel spannend, maar ik ben heel tevreden met mijn stem. Ik zing heel graag." Het duet heeft ervoor gezorgd dat Lou zijn transitie beter een plaats kan geven in zijn leven. "Het was een reis naar mezelf."</p><img src="http://feeds.feedburner.com/~r/nosnieuwsbuitenland/~4/8Z4nUZKHrgM" height="1" width="1" alt=""/>
