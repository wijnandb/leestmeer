---
layout: post
title: "Viviani klopt Matthews en Sagan in vierde etappe Zwitserland"
date: Tue, 18 Jun 2019 17:30:33 +0200
categories: 
- sport 
- wielrennen 
externe_link: "https://nos.nl/l/2289577"
feature_image: "https://nos.nl/data/image/2019/06/18/557494/1008x567.jpg"
---

<p>Elia Viviani heeft de vierde etappe in de Ronde van Zwitserland gewonnen. De Italiaans kampioen kwam de heuvelachtige finale goed door en rondde in de straten van Arlesheim het ploegenwerk van Deceuninck - Quick Step uitstekend af.</p>
<p>Michael Matthews sprintte naar een tweede plek. Peter Sagan reed in zijn gele leiderstrui naar de derde plek.</p>
<h2>Kopgroep</h2>
<p>De vierde etappe kende een rustige aanloop naar een pittige finale. In de tweede helft van de 164 kilometer lange rit zaten drie serieuze klimmetjes, waaronder de Eichenberg (3 kilometer à 7.5%) op negentien kilometer van de meet.</p>
<p>Vlak na de top van de Eichenberg werd de laatste vluchter van de dag, de Zwitser Gian Friesecke, ingelopen door het peloton. Hij was samen met Robin Carpenter, Simon Geschke en de Nederlander Taco van der Hoorn na vijftien kilometer weggesprongen.</p>
<h2>Viviani</h2>
<p>De favorieten voor de dagzege, zoals Elia Viviani, Michael Matthews en Peter Sagan, kwamen stuk voor stuk de heuvelachtige slotfase goed door.</p>
<p>Viviani zette in de slotkilometer zijn ploeggenoten op kop van het peloton. De Italiaan, gisteren nog tweede, werd op een paar honderd meter voor de streep door Michael Mørkøv afgezet en spurtte naar de zege.</p>
<h2>Geraint Thomas</h2>
<p>Team Ineos verloor Geraint Thomas in de laatste dertig kilometer van de etappe. De beoogd kopman voor de Tour de France ging hard onderuit en moest de strijd staken.</p>
