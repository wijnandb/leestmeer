---
layout: post
title: "Nadal en Djokovic verspillen geen energie bij start Parijse missie"
date: Mon, 27 May 2019 16:59:30 +0200
category: sport
externe_link: "https://nos.nl/l/2286560"
feature_image: "https://nos.nl/data/image/2019/05/27/552954/1008x567.jpg"
---

<p>Titelverdediger Rafael Nadal en nummer één van der wereld Novak Djokovic hebben zich eenvoudig geplaatst voor de tweede ronde van Roland Garros. Nadal versloeg Yannick Hanfmann in drie sets: 6-2, 6-1, 6-3. Djokovic was Hubert Hurkacz duidelijk de baas: 6-4, 6-2, 6-2.</p>
<p>Nadal, die op jacht is naar zijn twaalfde titel in Parijs, begon nog wel stroef aan de partij. In zijn eerste servicegame moest de Spanjaard vier breakpoints toestaan aan de Duitser.</p>
<p>De als tweede geplaatste Nadal - Djokovic is als eerste geplaatst - werkte ze echter weg en bleef vervolgens in de hoogste versnelling doorspelen. Dat tempo was de Duitse nummer 180 van de wereld te machtig. Hanfmann kreeg in het restant van het duel geen enkel breakpoint meer.</p>
<p>De 32-jarige Nadal speelde dit jaar pas één finale op gravel. Dat was in Rome, waar hij Novak Djokovic versloeg.</p>
<p>De Pool Hurkacz leek in de partij tegen Djokovic onder de indruk van het Court Philippe Chatrier, het grootste stadion van het Parijse tennispark, en leverde zijn opslag onmiddellijk in. De nummer 44 van de wereld liet in het vervolg best aardig spel zien, maar Djokovic verontrusten lukte hem niet.</p>
<p>De Serviër verloor afgelopen jaar in de kwartfinales van Marco Cecchinato, maar won vervolgens alle drie de grandslamtoernooien die volgden. Als Djokovic de titel pakt in Parijs, heeft hij voor de tweede keer alle grandslamtitels in bezit. In 2015 en 2016 deed hij dat voor het eerst. Hij maakte toen in Parijs het kwartet vol.</p>
<h2>Medvedev en Basilasjvili</h2>
<p>Daniil Medvedev en Nikoloz Basilasjvili wisten de tweede ronde niet te bereiken. Medvedev verloor na vier uur in vijf sets van de Fransman Pierre-Hugues Herbert 4-6, 4-6, 6-3, 6-2, 7-5.</p>
<p>Basilasjvili werd ernstig te kijk gezet door Juan Londero, de nummer 78 van de wereld. De 25-jarige Argentijn, die op een grandslamtoernooi nog nooit door de kwalificaties gekomen was, had slechts anderhalf uur nodig om de Georgiër af te drogen: 6-4, 6-1, 6-3.</p>
