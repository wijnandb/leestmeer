---
layout: post
title: "Oppermachtige Nadal ten koste van Federer naar finale"
date: Fri, 07 Jun 2019 15:44:56 +0200
category: sport
externe_link: "https://nos.nl/l/2288015"
feature_image: "https://nos.nl/data/image/2019/06/07/555251/1008x567.jpg"
---

<p>Rafael Nadal is op Roland Garros voor de twaalfde keer doorgedrongen tot de finale. De elfvoudig kampioen in Parijs staat voor de 26ste keer in de finale van een grandslamtoernooi. Liefst 17 keer ging de Spanjaard met de eindzege aan de haal.</p>
<p>Nadal boekte met 6-3, 6-4, 6-2 zijn 24ste zege in 39 duels met Federer. De Zwitser stond op gravel voor de zestiende keer tegenover de Spanjaard (zesde keer op Roland Garros) en won alleen in 2007 (Hamburg) en 2009 (Madrid).</p>
<p>Op Court Philippe Chatrier, bij een soms stormachtige wind, beukte Nadal er vanaf de baseline weer flink op los. Federer speelde aanvallend, maar als hij aan het net verscheen kreeg hij regelmatig een fraaie winner om de oren.</p>
<p>De 37-jarige Federer kwam in de eerste set terug van 0-3 naar 2-3, maar kon in een lange eigen servicegame de balans niet herstellen. Nadal sloeg daarna toe op zijn zesde breekpunt en kende in het vervolg van de set geen problemen van betekenis.</p>
<p>In de tweede set was de negende game cruciaal. De serverende Federer kwam op 40-0, maar Nadal pakte de volgende vijf punten. Op breakpoint anticipeerde hij prima op de plannen van zijn naar het net gestormde tegenstander en won hij het punt.</p>
<p>Nadal nam in de derde set snel afstand. Federer verzette zich nog en sloeg soms mooie winners, maar ook bij een voortrazende storm gaf de titelfavoriet geen krimp en na bijna 2,5 uur was het pleit beslecht.</p>
