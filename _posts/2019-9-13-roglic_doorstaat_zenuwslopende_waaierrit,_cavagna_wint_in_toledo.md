---
layout: post
title: "Roglic doorstaat zenuwslopende waaierrit, Cavagna wint in Toledo"
date: Fri, 13 Sep 2019 17:32:24 +0200
categories: 
- sport 
- wielrennen 
externe_link: "https://nos.nl/l/2301570"
feature_image: "https://nos.nl/data/image/2019/09/13/577029/1008x567.jpg"
aantal: 342
unieke: 208
bron: "NOS"
---

<p>Rémi Cavagna heeft de negentiende etappe in de Ronde van Spanje op zijn palmares bijgeschreven. De Fransman van Deceuninck-QuickStep reed op 22 kilometer van de finish in Toledo uit de kopgroep weg en reed vervolgens solo naar de winst.</p>
<p>Klassementsleider Primoz Roglic beleefde een zenuwslopende dag en mocht de handen dichtknijpen dat hij geen tijd verloor. De Sloveen van Jumbo-Visma viel op 66 kilometer van de streep, miste de slag toen Bora-Hansgrohe het peloton in waaiers uiteen trok, maar kwam uiteindelijk toch in de groep met alle favorieten over de streep.</p>
<h2>Roglic valt</h2>
<p>Lang was er weinig aan de hand voor Team Jumbo-Visma, maar met nog 66 kilometer te gaan lag rodetruidrager Roglic plots op het Spaanse asfalt. Het peloton werd door die grote valpartij, waar ook Miguel Ángel López en Tony Martin bij betrokken waren, in stukken gebroken. Martin, meesterknecht van Roglic, was door de crash genoodzaakt de koers te verlaten.</p>
<p>Movistar voerde vervolgens vooraan het tempo op en zette de klassementsleider van Jumbo-Visma op een minuut achterstand. Pas toen Alejandro Valverde zijn knechten beval de benen stil te houden kon de Sloveen terugkeren in het peloton.</p>
<h2>Waaiers</h2>
<p>Roglic was gewaarschuwd, maar miste ook de slag toen Bora-Hansgrohe het peloton opnieuw in stukken scheurde. Hij mocht van geluk spreken dat hij toch samen met alle favorieten voor het algemeen klassement over de finish kwam.</p>
<p>De kopgroep van de dag, bestaande uit elf renners die vrijwel gelijk na de start wegreden, leek de hele etappe kansloos voor de dagzege. In de laatste 50 kilometer schommelde de voorsprong constant tussen de een en twee minuten. Op de steile slotklim in het centrum van Toledo werden alle vluchters, behalve Cavagna, ingerekend door het peloton.</p>
<h2>Deceuninck feest</h2>
<p>Cavagna's ploeggenoten Zdenek Stybar en Philippe Gilbert werden derde en vierde. Sam Bennett sloeg meerdere malen uit frustratie op zijn stuur vanwege zijn tweede plek.</p>
<p>De 24-jarige Cavagna is met een ijzersterke derde week in de Ronde van Spanje bezig. Woensdag werd hij derde in de waaierrit naar Guadalajara en donderdag zat hij ook al in de kopgroep.</p>
