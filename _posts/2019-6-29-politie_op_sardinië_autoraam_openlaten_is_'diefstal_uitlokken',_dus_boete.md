---
layout: post
title: "Politie op Sardinië: autoraam openlaten is 'diefstal uitlokken', dus boete"
date: Sat, 29 Jun 2019 16:10:46 +0200
categories: 
- entertainment 
- opmerkelijk 
externe_link: "https://nos.nl/l/2291224"
feature_image: "https://nos.nl/data/image/2019/06/29/559987/1008x567.jpg"
---

<p>De 77-jarige Renato Ricci geloofde zijn ogen niet toen hij de bekeuring aantrof op de voorruit van zijn auto, die geparkeerd stond in het historische centrum van Alghero, een stad op Sardinië. Ricci had zijn autoruit namelijk niet dichtgedaan en heeft daarmee volgens de politie diefstal 'uitgelokt'. De boete bedraagt 41 euro.</p>
<p>"Het is allemaal zo absurd. Het is een overijverige en strenge daad waar ik niets van begrijp", vertelt Ricci aan persbureau ANSA. "En ik vraag me af hoe dat zit met mensen die een motor of cabriolet hebben."</p>
<p>Ricci woont al meer dan 60 jaar in de buurt van Turijn maar heeft een vakantiehuis in Alghero. "Als mijn hond meegaat met de auto doe ik altijd de ramen open. Vanochtend heb ik hem uitgelaten en boodschappen gedaan, waarna ik de auto heb geparkeerd en vergeten ben alles goed af te sluiten", aldus de 77-jarige Italiaan.</p>
<p>De lokale politie heeft ook van zich laten horen nadat het verhaal over de boete bekend werd. "Een ervaren en bekwame agent heeft gehandeld naar de verkeersregels", aldus politiechef Carmelo Pais. "De meneer vergeet in ieder geval nooit meer zijn autoraam dicht te doen."</p>
<p>Volgens Pias had de auto - die geparkeerd stond op een helling - niet alleen gestolen kunnen worden, maar had iemand met kwade bedoelingen ook de 'handrem los kunnen maken waardoor de auto naar beneden had kunnen rollen en midden op de weg terecht zou komen'. Dat had kunnen leiden tot een gevaarlijke situatie.</p>
<h2>Korting</h2>
<p>Ricci was in de eerste instantie niet van plan om de boete meteen te betalen. Hij nam een advocaat in de arm, die hem vertelde dat hij het bedrag echt moest overmaken omdat het is vastgelegd in de wet. Ricci betaalde meteen, waardoor hij nog aanspraak kon maken op 11 euro korting.</p>
<p>In Italië is het gebruikelijk om korting te krijgen als je binnen vijf dagen een boete betaalt. Het bedrag wordt dan met zo'n 30 procent verminderd.</p>
