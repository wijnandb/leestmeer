---
layout: post
title: "Meubelmaker Adele en Ronaldo krijgt verbod op bezem"
date: Mon, 17 Jun 2019 11:53:00 +0200
category: buitenland
externe_link: "https://www.telegraaf.nl/nieuws/1629295795/meubelmaker-adele-en-ronaldo-krijgt-verbod-op-bezem"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b7483ed8-90e5-11e9-804a-02c309bc01c1.jpg"
---

<p class="intro">De gezondheidsautoriteiten in Londen hebben een gerenommeerd meubelmaker, Michael Northcroft, opgedragen geen bezem meer te gebruiken in zijn winkel en werkplaats. Het is volgens de autoriteiten ’een gevaar voor de gezondheid en de veiligheid’.</p> <p>De 63-jarige Northcroft die onder anderen meubels heeft gemaakt voor zangeres Adele, premier May en voetballer Ronaldo, veegt naar zeggen zijn werkplaats al meer dan 40 jaar aan met de bezem.</p><p>De HSE (Health and Safety Executive) heeft de werkplaats van Northcroft in de wijk Leyton in het noordoosten van Londen 2 uur lang geïnspecteerd en heeft daar omgerekend 173 euro voor in rekening gebracht.</p><p>Het resultaat van de inspectie was een bezemverbod. Bij de brief van de HSE aan Northcroft over de gezondheidsrisico's van de bezem was ook een foto gevoegd van de boosdoener.</p><p>’Onzin!’</p><p>De gezondheid van de tien werknemers van Northcroft zou onder meer gevaar lopen door het houtstof dat door de bezem wordt opgezweept. Northcroft zou een bedrijfsstofzuiger moeten aanschaffen, aldus de HSE.</p><p>Volgens Northcroft weten ze bij de HSE simpelweg niet hoe je een bezem gebruikt – ja, de discussie is inmiddels aanbeland bij het hoe-veeg-je-een-stoep-aan-vraagstuk. „Ze hebben een onzinvideo op de website waar een grote, harde borstel wordt gebruikt om een berg zaagsel bijeen te vegen”, zegt hij tegen The Sun. Het zaagsel vliegt de lucht in. „Maar de haren van die bezem zijn te lang. En de bezem komt steeds omhoog van de grond. Die moet juist tegen de grond blijven aangedrukt. Gebruik ook een bezem met kortere haren”, legt hij uit.</p><p>Hij vindt de bemoeienis van de HSE krankzinnig en bezweert dat de bezem blijft. „Ik run al meer dan veertig jaar meubelfabrieken en heb nog nooit zo’n onzin gehoord.”</p>
