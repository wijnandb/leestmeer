---
layout: post
title: "Bouwsector demonstreert: 'Wij verdienen hier de centen'"
date: Wed, 30 Oct 2019 08:25:47 +0100
category: nieuws
externe_link: "https://nos.nl/l/2308264"
feature_image: "https://nos.nl/data/image/2019/10/30/588466/1008x567.jpg"
aantal: 608
unieke: 376
bron: "NOS"
---

<p>De bouwsector heeft in Den Haag gedemonstreerd tegen het stikstofbeleid en de PFAS-norm, waardoor duizenden projecten stilliggen. De bouw- en infra-ondernemers, baggeraars en hoveniers vrezen voor hun toekomst en willen dat het kabinet maatregelen neemt.</p>
<p>"Alles komt stil te liggen", zei een van de betogers vanochtend. "We mogen helemaal niets meer. Als je toch iets doet, krijg je controles en is het over en uit."</p>
<h2>'Wij ondernemers verdienen de centen'</h2>
<p>De actiegroep Grond in Verzet zette het Malieveld in Den Haag vol met bouwmaterieel en andere voertuigen. Om 10.00 uur toeterden die massaal om een noodsignaal af te geven.</p>
<p>Daarna volgden toespraken van betrokkenen, zoals Maxime Verhagen van brancheorganisatie Bouwend Nederland, Doekle Terpstra van Techniek Nederland en Hans de Boer van werkgeversorganisatie VNO-NCW.</p>
<p>De Boer haalde in zijn toespraak uit naar het kabinet. "Het is nog nooit gebeurd dat een voorzitter van de werkgevers staakt en demonstreert", zei hij. "Mensen uit de politiek, vergeet niet: wij ondernemers verdienen hier de centen. Wij maken de banen en zorgen voor belastinginkomsten. En jullie moeten naar ons luisteren."</p>
<h2>Schouten uitgefloten</h2>
<p>Na de speech van De Boer boden de demonstranten een manifest aan aan vier leden van het kabinet: minister Schouten van Landbouw, Natuur en Voedselkwaliteit, staatssecretaris Van Veldhoven van Infrastructuur en Waterstaat, staatssecretaris Knops van Binnenlandse Zaken en minister Wiebes van Economische Zaken. Zij spraken daarna de menigte toe.</p>
<p>Minister Schouten, die belast is met de stikstofproblematiek, zei tegen de bouwers dat Nederland niet op slot gaat. "Daar hebben we voor gezorgd doordat de vergunningverlening weer op gang is gekomen." De bouwers floten haar uit.</p>
<p>Staatssecretaris Van Veldhoven zei alles op alles te zetten om bouwers zo snel mogelijk de ruimte te geven door de PFAS-normen aan te passen, zodat zij verder kunnen werken. Alle cijfers worden volgens haar nu in kaart gebracht zodat duidelijk wordt wat er mogelijk is.</p>
<p>De toespraken van de bewindslieden maakten op de meeste demonstranten weinig indruk. "Er is meer daadkracht nodig", zegt een van hen. "Ze hadden met een noodwet alles opzij moeten zetten, zodat je door kan." De demonstranten vragen zich af of het kabinet de toegezegde maatregelen wel doorvoert.</p>
<h2>Kiepwagens</h2>
<p>Al sinds gisteravond trokken opleggers, kiepwagens, hoogwerkers en andere voertuigen naar het Malieveld. Vanwege de drukte sloot de politie de route tussen de A12 en het centrum van Den Haag af.</p>
<p>Sommige demonstrerende bouwers negeerden de aanwijzingen van motoragenten en reden toch door. De politie greep in op de Utrechtsebaan en hield de bouwers tegen:</p>
<p>Aan het begin van de middag stortten de demonstranten zo'n 70 kiepwagens met zand leeg op het Malieveld. De actie illustreert volgens de bouwers dat er nu heel veel grond ligt opgeslagen, dat nu niet kan worden gebruikt vanwege de geldende PFAS-normen.</p>
<p>De sfeer op het Malieveld was verder gemoedelijk, met broodjes bal, koffie, bier en muziek voor de demonstranten. Enkele betogers die wilden barbecueÃ«n, werden door de politie aangesproken, omdat dat niet mag.</p>
<p>Zanger Henk Wijngaard en de Brabantse band Bertus Staigerpaip verzorgden de muzikale omlijsting van het protest.</p>
<h2>Opstoppingen</h2>
<p>Het bouwverkeer dat onderweg was naar Den Haag veroorzaakte vanochtend op verschillende snelwegen opstoppingen, met name in de Randstad.</p>
<p>Een groep actievoerders blokkeerde de A12 enige tijd ter hoogte van parkeerplaats Hellevliet:</p>
<p>Volgens verslaggever Roel Pauw leek het overige verkeer minder solidair te zijn met de bouwers dan bij een andere betoging deze maand, toen protesterende boeren met hun tractoren files veroorzaakten. "Je ziet dat het vrachtverkeer betrokken is bij de bouw, maar de zwaai- of knipperlichten aanzetten uit solidariteit is er vandaag niet bij", zei hij.</p>
<p>In Limburg en Noord-Brabant heeft de politie tientallen bekeuringen uitgedeeld aan bestuurders die het kenteken van hun voertuig hadden afgeplakt.</p>
