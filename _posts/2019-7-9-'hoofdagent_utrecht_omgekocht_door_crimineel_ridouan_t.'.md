---
layout: post
title: "'Hoofdagent Utrecht omgekocht door crimineel Ridouan T.'"
date: Tue, 09 Jul 2019 21:18:36 +0200
category: nieuws
externe_link: "https://nos.nl/l/2292796"
feature_image: "https://nos.nl/data/image/2019/07/05/561253/1008x567.jpg"
---

<p>Een Utrechtse hoofdagent heeft als corrupt contact gewerkt voor de bende van de voortvluchtige crimineel Ridouan T. Dat meldt het AD na het inzien van een verklaring van kroongetuige Nabil B. Ook hij werkte met de criminele organisatie die in verband wordt gebracht met drugshandel en diverse liquidaties.</p>
<p>De agent heeft volgens de krant onlangs strafontslag gekregen. Onafhankelijk daarvan zou de rijksrecherche onderzoek doen naar de beweringen van Nabil B. Volgens het AD heeft dat onderzoek tot een aantal serieuze verdenkingen geleid.</p>
<p>De politie bevestigt het bericht niet. Wel zegt een woordvoerder dat anderhalve week geleden een Utrechtse agent strafontslag is aangezegd en dat er strafrechtelijk onderzoek naar hem wordt gedaan door zowel het korps Midden-Nederland als de rijksrecherche, die onafhankelijk opereert.</p>
<h2>Foto's</h2>
<p>De agent zou in opdracht van kroongetuige B. binnen de politiesystemen hebben gezocht naar bepaalde personen of foto's, schrijft het AD. Op zijn beurt kreeg B. opdracht van Saïd R., die wordt gezien als Ridouan T.'s rechterhand. De agent zou duizenden euro's hebben verdiend met de corrupte klusjes.</p>
<p>Kroongetuige Nabil B. heeft volgens het AD ook getuigd over een corrupte ambtenaar, die kentekens zou hebben opgezocht van onder meer de vermoorde misdaadblogger Martin Kok. De politie bevestigt dit niet. Een andere verdachtmaking in het AD, tegen een Amsterdamse agent die corrupt zou zijn, wordt door de politie "met klem bestreden als pertinent onjuist".</p>
<p>De kroongetuige heeft een reeks aan belastende verklaringen afgelegd tegen Ridouan T. en consorten. Uit zijn verklaringen, waarover het Parool eerder berichtte, zou blijken dat T. zeker acht liquidaties op zijn geweten heeft, twee mislukte moordpogingen en het voorbereiden van later verijdelde plannen om twee rivalen dood te schieten.</p>
<h2>Broer vermoord</h2>
<p>Nabil B. lijkt een hoge prijs te betalen voor zijn getuigenissen. Kort nadat hij kroongetuige was geworden, werd zijn broer vermoord. De dader werd veroordeeld tot twintig jaar cel, maar wil niet zeggen van wie hij opdracht heeft gekregen voor de moord. Per ongeluk heeft justitie ook de foto van Nabil B. verspreid, zo werd onlangs bekend.</p>
<p>Het proces tegen de criminele organisatie waartoe ook Ridouan T. en Saïd R. zouden behoren gaat morgen verder. Zestien verdachten staan terecht voor verschillende moorden en pogingen daartoe. Volgens het AD, dat zich baseert op politiebronnen, wil justitie de twee voortvluchtige kopstukken van de organisatie bij verstek gaan vervolgen voor het uitlokken en medeplegen van liquidaties.</p>
