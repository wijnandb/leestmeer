---
layout: post
title: "Indrukwekkende De Gendt wint, Alaphilippe in geel op Franse feestdag"
date: Sat, 13 Jul 2019 17:26:21 +0200
categories: 
- sport 
- wielrennen 
externe_link: "https://nos.nl/l/2293339"
feature_image: "https://nos.nl/data/image/2019/07/13/563266/1008x567.jpg"
---

<p>Wielrenner Thomas De Gendt heeft zaterdag op majestueuze wijze de achtste rit in de Ronde van Frankrijk op zijn naam geschreven. Na maar liefst zeven beklimmingen, waarvan vijf van de tweede categorie, kwam de Belg als eerste binnen in Saint-Étienne.</p>
<p>De 32-jarige coureur van Lotto-Soudal was een van de vier vroege vluchters die er direct na de start vandoor gingen. Hij schudde onderweg zijn mede-aanvallers af en kwam solo over de streep. De Fransen Thibaut Pinot en Julian Alaphilippe kwamen net te laat.</p>
<p>Alaphilippe heroverde wel de gele trui ten koste van de Italiaan Giulio Ciccone en zal zondag op Quatorze Juillet, de Franse nationale feestdag, de leiderstrui dragen. Pinot (Groupama-FDJ) pakte 28 tellen en is nu de best geklasseerde klassementsrenner.</p>
<h2>Niki Terpstra</h2>
<p>De Nederlander Niki Terpstra was samen met De Gendt een van de vier aanvallers, maar bij de vijfde gecategoriseerde col, op 67 kilometer van de meet, moest hij afhaken. Hij werd vervolgens ingerekend door het peloton en stond op veertig kilometer geparkeerd.</p>
<p>De tweehonderd kilometer lange zware etappe in het Centraal Massief werd vooraf gezien als een voor de vroege vluchters, maar slechts vier man waagden zich aan het avontuur. Naast Terpstra (Total-Direct Energie) en De Gendt waren dat Benjamin King (Dimension Data) en even later ook Alessandro De Marchi (CCC).</p>
<p>Samen rondden zij, met een voorsprong die schommelde tussen de drie en vijf minuten, de eerste vier beklimmingen. Bij het bestijgen van de vijfde col, de Croix de Part, werd de groep gehalveerd; Terpstra en King moesten lossen en zagen hun achterstand op De Gendt en De Marchi snel oplopen.</p>
<p>Het peloton werd deze koers grotendeels gedirigeerd door Marcus Burghardt (Bora) en Chad Haga (Sunweb), die in dienst reden van ploegmakkers die loerden op dagsucces, Peter Sagan en Michael Matthews. Zij hanteerden een straf tempo, waardoor sprintkanonnen als Dylan Groenewegen, winnaar op vrijdag, Mike Teunissen en Caleb Ewan het al vroegtijdig zwaar hadden.</p>
<h2>Knappe kopgroep</h2>
<p>Op vijftig kilometer slokte de groep Terpstra en King op, waarna de ploegen Astana en Education First zich ook vooraan meldden en het verschil met de aanvallers langzaam maar zeker verkleinden tot twee minuten. Dat ging echter ten koste van onder anderen Sagan, Matthews en Vincenzo Nibali.</p>
<p>Dat gaf eens en te meer de sterkte van De Gendt en De Marchi aan, want ondanks het hoge tempo in het peloton lieten zij zich niet zomaar kennen. Op de flanken van de slotklim, de Côte de la Jaillère (1,9 km à 7,9 procent) waar De Gendt acht bonificatieseconden pakte, ging regerend Tourwinnaar Geraint Thomas onderuit.</p>
<p>Kort daarna gingen Alaphilippe en Pinot op jacht naar De Gendt, die het toen al zonder De Marchi moest doen, maar de aanval wonderwel overleefde en zo zijn tweede Touretappe won.</p>
<p>Zijn eerste zege in de Tour boekte hij in de twaalfde rit in 2016.</p>
