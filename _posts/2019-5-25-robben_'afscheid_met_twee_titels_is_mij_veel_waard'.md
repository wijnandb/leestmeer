---
layout: post
title: "Robben: 'Afscheid met twee titels is mij veel waard'"
date: Sun, 26 May 2019 00:00:29 +0200
category: sport
externe_link: "https://nos.nl/l/2286317"
feature_image: "https://nos.nl/data/image/2019/05/26/552544/1008x567.jpg"
---

<p>Iets meer dan een kwartier mocht Arjen Robben meespelen in de finale van het Duitse bekertoernooi. Het duurde even voordat de invaller aan de bal kwam in zijn laatste optreden voor Bayern MÃ¼nchen, maar in de slotfase wist hij bijna nog doel te treffen tegen RB Leipzig.</p>
<p>Daar kwam het dus niet van, maar dat mocht de pret niet drukken voor de 35-jarige aanvaller. Het ging immers vooral om het resultaat. "Een afscheid met twee titels. Dat is mij veel waard", zei hij op de Duitse tv na de 3-0 zege op RB Leipzig. "Ik ben er heel blij mee."</p>
<p>Bijzonder was het voor hem geweest om te mogen invallen en toegejuicht te worden. "Maar de wedstrijd was op dat moment nog niet gespeeld. Dus ik moest geconcentreerd blijven. Gelukkig viel kort daarna de 2-0 en had ik tijd om te genieten."</p>
<h2>Opladen</h2>
<p>Dat hij niet in de basis stond, had hem niet verbaasd. "Als het afgelopen week niet gebeurt, dan nu ook niet", verwees hij voor de camera's van FOX Sports naar het succesvolle competitieslot van een week geleden. "Maar het was prima zo. Ik heb geprobeerd er een mooie invalbeurt van te maken."</p>
<p>Hij had ook wel even moeten bijkomen van de kampioenswedstrijd, waarin hij overigens een doelpuntje meepikte. "Het vreet zo veel energie, niet alleen fysiek, maar ook mentaal. De eerste dagen erna was ik helemaal gesloopt en leeg. Maar ik vond natuurlijk wel weer nieuwe energie. Ik heb me opgeladen voor een laatste, mooie finale."</p>
<h2>Eerst feestvieren</h2>
<p>Wat de komende tijd hem gaat brengen, zei Robben, die in Duitsland acht keer kampioen werd en vijf keer de beker veroverde, nog niet te weten. "Eerst nog een keer feestvieren met de ploeg. Ik besef nog niet helemaal dat alles nu voorbij is. Dat zal ook wel een paar dagen duren."</p>
<p>Over stoppen of doorgaan bij een andere club sprak hij zich zaterdagavond nog altijd niet uit. "Zoals nu en vorige week voel ik me nog zo goed en zo lekker. Ik heb er nog zo veel plezier in. Komende week moet ik de balans opmaken en kijken wat we gaan doen."</p>
<p>Eerder deze week sprak Bert Maalderink met Robben over zijn toekomst. Ook in dat gesprek gaf de voetballer al aan nog niet te weten wat de toekomst hem gaat brengen, maar zei hij ook dat stoppen de veiligste optie zou zijn:</p>
