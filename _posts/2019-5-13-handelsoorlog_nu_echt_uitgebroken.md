---
layout: post
title: "Handelsoorlog nu echt uitgebroken"
date: Mon, 13 May 2019 16:08:00 +0200
categories: 
- financieel 
- koersen 
externe_link: "https://www.telegraaf.nl/financieel/3571161/handelsoorlog-nu-echt-uitgebroken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9134aba0-7588-11e9-9251-02c309bc01c1.jpg"
---

<p class="intro">Peking gaat vanaf 1 juni de tarieven op $60 miljard aan Amerikaanse producten naar 25% verhogen, zo meldde het Chinese ministerie van Financiën maandag. Ook werd bekend dat de bestellingen van vliegtuigbouwer Boeing mogelijk worden uitgesteld.</p> <p>Verder liet China weten te overwegen om het kopen van agrarische producten uit de VS, zoals sojabonen en tarwe, stop te gaan zetten.</p><p>Markten reageerden maandag direct. De Dow Jones viel 470 punten na opening van de beurs op Wall Street.</p><p>De prijs van tarwe ging onderuit, na maanden goede winst.</p><p>De prijs van koper, indicator van wereldwijde groei omdat koper in nieuwbouw en infrastructuur zit, zette zijn daling voort.</p><p>Eerder waarschuwde Trump via Twitter China nog om geen actie te ondernemen na de recente verhoging van de Amerikaanse importtarieven op Chinese producten.</p><p>Een tegenzet van China zou volgens Trump alleen maar averechts werken.</p><p>Volgens Trump kunnen tarieven worden vermeden als fabrikanten hun productie van China naar elders verplaatsen. Amerikaanse consumenten zijn volgens Trump niet bereid om voor de verhoging van invoerrechten te betalen.</p><p>Trump benadrukte verder dat het China er alles aan gelegen moet zijn om een handelsdeal met de VS te sluiten. Producten van Chinese makelij zullen volgens Trump te duur worden. „Jullie hadden een goede deal. Deze was bijna rond”, sneerde Trump in de richting van Peking.</p><p>De Chinese munt, de renminbi, is maandag verder onder druk gekomen vanwege de vrees voor een verdere escalatie van het handelsconflict tussen China en de VS en viel met een verlies van 0,7% terug naar het laagste niveau van 2019 in vergelijking met de dollar.</p><p>In de voorbije drie dagen is de Chinese munt al meer dan een 1% aan waarde kwijtgeraakt.</p><p>De Chinese aandelenmarkt in Sjanghai moest maandagochtend 1,7% terrein prijsgeven door het afgenomen vertrouwen in het sluiten van een handelsdeal tussen beide economische grootmachten.</p><p>Beleggers wachten op tegenmaatregelen van Peking na de verhoging van de invoerheffingen door de Amerikanen. De beurs in Hongkong hield vandaag de deuren dicht.</p><p>Volgens handelaren zal het lastig zijn om de financiële markten kalm te houden als er in de komende maanden geen vooruitgang wordt geboekt in de handelsbesprekingen tussen Amerika en China.</p><p>Trump heeft afgelopen weekend handelsgezant Robert Lighthizer opdracht gegeven om importtarieven in te stellen op alle resterende goederen die uit China worden ingevoerd. Het kantoor van Lighthizer heeft dat bevestigd.</p><p>Volgens de handelsgezant is de waarde van de goederen waarvoor de handelstarieven gaan gelden ongeveer 300 miljard dollar. Meer details worden later naar buiten gebracht. Trump liet eerder op vrijdag al weten dat de tarieven eraan zitten te komen. Hij zei op Twitter dat het gaat om handelstarieven van 25 procent op de resterende 325 miljard dollar aan uit China geïmporteerde goederen, nadat op vrijdag de importtarieven op sommige producten uit China al naar 25 procent zijn verhoogd.</p><p>China en de Verenigde Staten onderhandelden de afgelopen dagen in Washington over handelskwesties, maar dat heeft nog niet geleid tot een oplossing in het handelsconflict. Volgens de Chinese vicepremier Liu He is afgesproken om in Peking verder te praten. Hij noemde de gesprekken in Washington „eerlijk” en „constructief.”</p>
