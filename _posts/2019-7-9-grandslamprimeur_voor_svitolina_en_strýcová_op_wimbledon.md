---
layout: post
title: "Grandslamprimeur voor Svitolina en Strýcová op Wimbledon"
date: Tue, 09 Jul 2019 18:02:30 +0200
category: sport
externe_link: "https://nos.nl/l/2292764"
feature_image: "https://nos.nl/data/image/2019/07/09/562335/1008x567.jpg"
---

<p>Jelina Svitolina heeft voor het eerst de laatste vier op een grandslamtoernooi gehaald. De nummer acht van de wereld stuitte op Wimbledon de opmars van de Tsjechische Karoliná Muchová: 7-5, 6-4.</p>
<p>Wimbledondebutante Muchová had in de vorige ronde verrassend gewonnen van de als derde ingeschaalde Karoliná Plísková (13-11 in de derde set).</p>
<p>Tegen Svitolina begon de 22-jarige Tsjechische nerveus. Ze leverde direct haar service in, maar liep daarna met indrukwekkend, agressief en gevarieerd spel uit naar 4-1. Vanaf 5-2 - ze had na het slechte begin in haar drie volgende servicegames slechts één punt hoeven afstaan - ging het echter mis.</p>
<h2>Serie van vijf</h2>
<p>Svitolina vond haar ritme, nam meer het initiatief in de rally's en stoomde met een serie van vijf games op rij door naar setwinst. Muchová vocht in de tweede set voor wat ze waard was en kwam nog op een 2-0 voorsprong, maar Svitolina bleek daarna toch net iets meer in huis te hebben.</p>
<p>Svitolina, de eerste tennisser uit Oekraïne die zover komt op het gras van Wimbledon, treft in de halve finales Simone Halep, die eerder op de dag te sterk was voor de Chinese Zhang Shuai: 7-6, 6-1.</p>
<h2>Ook primeur voor Strýcová</h2>
<p>Ook Barbora Strýcová drong voor het eerst door tot de laatste vier op een grandslamtoernooi. De 33-jarige Tsjechische, die één keer de kwartfinales haalde - in 2014, ook in London -, was in twee sets de Britse hoop Johanna Konta de baas: 7-6 (5), 6-1.</p>
<p>Strýcová maakte in 2003 haar debuut in Wimbledon, waar ze dit jaar voor de zestiende keer aan de start verscheen. In de derde ronde was ze Kiki Bertens de baas geweest en in de achtste finales keek ze tegen de Belgische Elise Mertens na een verloren eerste set in de tweede tegen een 5-2 achterstand aan, maar trok ze alsnog aan het langste eind.</p>
<p>Strýcová, die het niet moet hebben van mokerslagen, kwam tegen Konta traag op gang, maar gaandeweg dreef ze de Britse met gevarieerd spel met veel sliceballen tot wanhoop.</p>
<h2>Fout op fout</h2>
<p>Het thuispubliek in Londen wacht al 42 jaar op een Britse zege bij de vrouwen en had alle hoop gevestigd op Konta. Die ging voortvarend van start, maar raakte na een 4-1 voorsprong de weg kwijt. Ze stapelde fout op fout en leverde de eerste set via de tiebreak in.</p>
<p>In de tweede liep Konta, in 2017 halvefinaliste in Londen en begin juni ook op Roland Garros, voornamelijk achter de feiten aan. Toen ze op 1-4 door haar eerste dubbele fout van de wedstrijd en een wilde volley haar servicegame verloor, was het pleit in Strýcová's voordeel beslecht. </p>
<p>De Tsjechische nummer 54 van de wereld moet het in de halve finales opnemen tegen zevenvoudig toernooiwinnares Serena Williams. De Amerikaanse, als elfde geplaatst, won eerder op de dag het gevecht met landgenote Alison Riske: 6-4, 4-6, 6-3.</p>
