---
layout: post
title: "Van den Hoogenband: 'Hoe Nederlandse sport ervoor staat, heeft me positief verrast'"
date: Wed, 12 Jun 2019 06:17:45 +0200
category: sport
externe_link: "https://nos.nl/l/2288683"
feature_image: "https://nos.nl/data/image/2019/06/12/556253/1008x567.jpg"
---

<p>In Minsk begint op vrijdag 21 juni de tweede editie van de Europese Spelen. Het evenement is de eerste grote klus voor Pieter van den Hoogenband sinds hij door sportkoepel NOC*NSF in november vorig jaar is aangesteld als chef de mission voor de Olympische Spelen in Tokio (2020). "Ik ben positief verrast hoe de Nederlandse sport ervoor staat", kijkt hij terug op zijn eerste maanden in zijn nieuwe rol.</p>
<p>Van den Hoogenband heeft zijn ogen de afgelopen maanden goed de kost gegeven in de Nederlandse (top)sportwereld. Dat moest ook wel, met de geringe tijd die hij heeft om zich op Tokio 2020 voor te bereiden. De tijd tot de Europese Spelen was nog veel korter. "We staan er goed voor als sportnatie", is zijn conclusie.</p>
<h2>Indrukwekkend</h2>
<p>"Als oud-zwemmer heb ik vier Olympische Spelen meegemaakt, maar dat is lang geleden. Voor mijn nieuwe rol is het goed dat ik een update heb gekregen hoe de programma's ervoor staan, hoe de structuren zijn. We hebben goede programma's, volwassen sporters, een enorme focus: dat vond ik erg indrukwekkend", zegt de drievoudig olympisch kampioen over zijn eerste ervaringen.</p>
<p>Als nieuwe chef de mission zal hij in Minsk vooral op de achtergrond aan het werk zijn. Verwacht ook geen grote veranderingen van hem. "Ik ben een enorme voorstander van niét het wiel opnieuw uitvinden. Ik ga met name de goede dingen gebruiken en kopiëren", zegt hij vooruitblikkend op het evenement in Wit-Rusland.</p>
<p>Nederland is met een omvangrijke ploeg actief op de Europese Spelen, die nog lang niet door iedereen zijn omarmd. Het blijkt lastig in Europa de sportbonden op één lijn te krijgen, zodat het beste van het beste meedoet in de sporten die op het programma staan.</p>
<p>Nederland heeft in het judo (tevens EK) en bijvoorbeeld bij het baanwielrennen en het wielrennen op de weg wel veel toppers aan de start staan.</p>
<p>Van den Hoogenband onderkent het probleem van het evenement. "Natuurlijk wil je het beste van het beste. Alles hangt van timing en programmering af. We organiseren zelf in Nederland nu het WK basketbal 3 tegen 3. Die teams kunnen we dan niet belasten met de Europese Spelen. Het topsegment van internationale sportbesturen moet goed samenwerken, ervoor zorgen dat de agenda goed is."</p>
<p>Wat is het sportieve doel van Nederland in Minsk? Van den Hoogenband weigert daar een antwoord op te geven. "Daar heb ik geen zin in, wil ik niet. Sporters en coaches zijn ambitieus, die hebben bepaalde doelen. Ik ben tevreden als zij hun doelen hebben gehaald."</p>
