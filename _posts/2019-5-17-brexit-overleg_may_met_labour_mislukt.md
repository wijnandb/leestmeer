---
layout: post
title: "Brexit-overleg May met Labour mislukt"
date: Fri, 17 May 2019 12:18:43 +0200
category: nieuws
externe_link: "https://nos.nl/l/2285101"
feature_image: "https://nos.nl/data/image/2019/05/17/550638/1008x567.jpg"
---

<p>De wekenlange onderhandelingen tussen de Britse premier May en de grootste oppositiepartij, Labour, zijn mislukt. Labour-leider Corbyn zegt dat ze het uiterste hebben geprobeerd, maar zonder resultaat.</p>
<p>Het overleg was nodig nadat de brexit-deal die premier May was overeengekomen met de EU tot drie keer toe was weggestemd in het Lagerhuis. Het parlement kon het niet eens worden over mogelijke alternatieven.</p>
<p>May wilde vervolgens met Labour in overleg om overeenstemming te bereiken over een zachtere brexit, mogelijk om de hardliners in haar eigen partij onder druk te zetten zodat die alsnog akkoord zouden gaan met haar brexit-deal met de EU.</p>
<p>Maar May en Labour konden het niet eens worden over de vraag hoe nauw de economische banden tussen de EU en het Verenigd Koninkrijk na de brexit zouden moeten zijn.</p>
<p>De Britten zouden de EU op 29 maart verlaten, maar dat is vanwege de impasse in het Lagerhuis uitgesteld tot 31 oktober.</p>
