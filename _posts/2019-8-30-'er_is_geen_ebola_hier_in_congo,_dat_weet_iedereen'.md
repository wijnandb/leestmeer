---
layout: post
title: "'Er is geen ebola hier in Congo, dat weet iedereen'"
date: Fri, 30 Aug 2019 20:10:51 +0200
category: nieuws
externe_link: "https://nos.nl/l/2299652"
feature_image: "https://nos.nl/data/image/2019/08/30/573705/1008x567.jpg"
---

<p>In het oosten van Congo proberen artsen met gevaar voor hun leven de ebola-epidemie in te dammen. In het gebied zijn tientallen militiegroeperingen actief die de medische operaties belemmeren en al zeker vijf artsen hebben gedood. Maar in het wantrouwen van de lokale bevolking schuilt een nog grotere vijand.</p>
<p>Het belemmert de opsporing van ebola-patiënten en hun contacten, vertelt dokter Sethi. "We kwamen hier om een besmette man te onderzoeken, maar hij is er vandoor gegaan." De vrouw van de man stierf aan ebola, maar dat wilde hij niet accepteren. "Volgens hem was zijn vrouw gestorven als gevolg van hekserij."</p>
<p>Het medische team is naar het dorp afgereisd om het huis waar de man verbleef te ontsmetten. Maar nog voordat ze daaraan kunnen beginnen moeten ze de plek weer verlaten, uit angst voor een aanval van rebellen. "Het dorpshoofd zegt dat deze plek niet veilig is voor ons."</p>
<h2>Rapporten met valse informatie</h2>
<p>Opnieuw een tegenslag voor de missie die deze ebola-epidemie een jaar na de uitbraak nog niet onder controle heeft. Ook al zijn er nu meerdere goed werkende vaccins en medicijnen tegen ebola, de epidemie verspreidde zich de afgelopen week met verhoogde snelheid.</p>
<p>Het dodental is inmiddels gestegen tot boven de 2000 en er zijn ruim 3000 gevallen van besmetting geregistreerd. Toch zijn er genoeg mensen die beweren dat er helemaal geen ebola is in Congo. Zo ook in Kasindi, een plaats op de grens van Congo met Oeganda, waar net twee nieuwe gevallen zijn geconstateerd.</p>
<p>"Er is geen ebola, dat weet iedereen. En dat weet u ook, als u eerlijk bent", zegt een man. Volgens een ander zijn de artsen vooral geïnteresseerd in geld. "Daarom sturen ze allerlei rapporten naar de witte mensen met valse informatie. Dan onderzoeken ze een lijk en hebben ze al besloten dat het ebola is, terwijl dat niet zo is."</p>
<p>Een andere man wijst de politiek als boosdoener aan. "Er wordt hier een politiek spel gespeeld. Het is een truc van de Congolese regering om de bevolking hier te beroven van hun stemrecht." De ebola-uitbraak was een half jaar geleden de reden waarom de Congolezen in het oosten niet mochten meedoen aan de verkiezingen.</p>
<p>Het voedde de boosheid tegen de artsen die ebola proberen te bestrijden. Behandelcentra werden platgebrand en beschoten. Zelfs nu er een vaccin is en medicijnen die besmette patiënten kunnen redden, mijden de oost-Congolezen de inentingscentra en wachten artsen werkeloos op klanten.</p>
<p>"Ze willen het vaccin niet", zegt arts Willy Tsongo. "Er doen allerlei valse geruchten de ronde. Daarom laten mensen zich niet inenten, ook al verspreidt de epidemie zich." Een agent die het behandelcentrum bewaakt, beaamt zijn verhaal. "Mensen zeggen dat ebola niet bestaat, terwijl er mensen aan doodgaan. Het is triest."</p>
<p>Correspondent Bram Vermeulen vertelt in het artikel hieronder hoe het is om te werken in een gebied waar het uiterst besmettelijke ebola-virus heerst.</p>
