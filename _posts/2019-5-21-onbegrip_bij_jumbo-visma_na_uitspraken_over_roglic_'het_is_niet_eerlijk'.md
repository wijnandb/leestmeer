---
layout: post
title: "Onbegrip bij Jumbo-Visma na uitspraken over Roglic: 'Het is niet eerlijk'"
date: Tue, 21 May 2019 18:01:36 +0200
categories: 
- sport 
- wielrennen 
externe_link: "https://nos.nl/l/2285711"
feature_image: "https://nos.nl/data/image/2019/05/21/551590/1008x567.jpg"
---

<p>Bij Team Jumbo-Visma zijn ze niet zo blij met de uitspraken van Stef Clement maandagavond in het Sportforum op NPO Radio 1. De oud-renner, die nog steeds deel uitmaakt van de Nederlandse wielerploeg, reageerde op de opmars van kopman Primoz Roglic.</p>
<p>"Hij transformeert in vijf jaar tijd van skispringer tot groterondewinnaar. Als hij bij UAE-Emirates, Katusha of Astana had gereden, hadden we er met zijn allen een heel ander idee bij gehad", zei hij in het Sportforum over de huidige nummer twee in de Giro d'Italia.</p>
<h2>Kwaad daglicht</h2>
<p>Addy Engels, ploegleider van Jumbo-Visma, denkt niet dat Clement suggereerde dat Roglic doping gebruikt, maar is uiteraard niet blij met diens woorden. "Het kan groter worden dan het is. En daar hebben wij absoluut geen zin in", zei hij bij Eurosport.</p>
<p>"Het is ook een gemiste kans voor Stef", ging Engels verder. "Hij weet als insider hoe wij als ploeg werken. Het is ook niet eerlijk, want Primoz zou in een kwaad daglicht kunnen komen te staan."</p>
<p>De 29-jarige Roglic steekt in de Giro met kop en schouders boven iedereen uit. De Sloveen staat er uitstekend voor met onder meer twee tijdritzeges en een voorsprong van bijna twee minuten op zijn eerste concurrenten om de eindzege.</p>
<p>Tot 2013 was hij skispringer, maar in 2016 won hij als wielrenner al bijna de openingstijdrit van de Giro. Een jaar later schreef hij een etappe in de Tour de France op zijn naam en begon zijn transformatie tot ronderenner.</p>
<h2>Abnormaal of niet?</h2>
<p>Bij Jumbo-Visma kijken ze niet gek op van de enorme opmars van Roglic. Ploegleider Engels: "Het is een prachtige progressie. Of het abnormaal is wat hij doet? Nee, vind ik niet. Subjectief, maar ook objectief - wat we kunnen meten - komen we tot dezelfde conclusie."</p>
<p>"Naast het faciliteren van onze jongens hanteren we ook een strikt antidopingbeleid", ging Engels verder. "Zo hopen we te voorkomen dat ze dingen gaan doen die niet mogen. Juist dat beleid heeft Primoz doen besluiten om in 2016 voor ons te kiezen."</p>
