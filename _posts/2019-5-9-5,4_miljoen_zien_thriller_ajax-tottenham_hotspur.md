---
layout: post
title: "5,4 miljoen zien thriller Ajax-Tottenham Hotspur"
date: Thu, 09 May 2019 08:25:36 +0200
category: cultuur
externe_link: "https://nos.nl/l/2283808"
feature_image: "https://nos.nl/data/image/2019/05/09/548700/1008x567.jpg"
---

<p>Bijna 5,4 miljoen voetballiefhebbers en andere kijkers hebben Ajax gisteravond in de allerlaatste minuten zien verliezen van Tottenham Hotspur. Daarmee is het volgens directeur Sjoerd Pennekamp van Stichting Kijkonderzoek (SKO) de best bekeken wedstrijd van een Nederlandse club sinds SKO de kijkcijfers meet.</p>
<p>De halve finale van de Champions League werd uitgezonden op Veronica (gemiddeld 4.840.000 kijkers) en op Ziggo Sport (gemiddeld 513.000 kijkers). Op het piekmoment, om 22.57 uur, rond de tijd dat Tottenham de derde en beslissende goal maakte, keken er gecombineerd op beide zenders ongeveer 6 miljoen mensen.</p>
<p>De nabeschouwing van de wedstrijd was goed voor ruim 1,7 miljoen kijkers en staat daarmee op plek twee in de kijkcijferlijst van gisteren. Bij de nabeschouwing haakten veel teleurgestelde fans af. Ter vergelijking: de tweede kwartfinalewedstrijd tegen Juventus trok ruim 3,7 miljoen kijkers. Na Ajax' winst bleven toen 2,2 miljoen kijkers hangen bij de nabeschouwing.</p>
<h2>Record is in handen van Oranje</h2>
<p>De best bekeken Nederlandse clubwedstrijd ooit is de Champions league-finale Ajax-AC Milan in 1995. Toen keken gemiddeld 5,5 miljoen mensen volgens het Kijk- en LuisterOnderzoek (KLO). Sinds 2002 is SKO verantwoordelijk voor het meten van de kijkcijfers.</p>
<p>De best bekeken voetbalwedstrijd, en best bekeken programma ooit, op de Nederlandse tv is een wedstrijd van Oranje. Naar de halve finale Nederland-Argentinië van het WK in Brazilië keken in 2014 gemiddeld 9,1 miljoen mensen.</p>
<p>In Amsterdam was de teleurstelling na afloop van de wedstrijd natuurlijk groot, maar fans waren wel trots: </p>
