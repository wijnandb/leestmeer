---
layout: post
title: "Minister Hoekstra: plannen voor EU-begroting niet rechtvaardig en onacceptabel"
date: Tue, 29 Oct 2019 17:41:01 +0100
category: nieuws
externe_link: "https://nos.nl/l/2308188"
feature_image: "https://nos.nl/data/image/2019/10/29/588283/1008x567.jpg"
aantal: 197
unieke: 141
bron: "NOS"
---

<p>De gevolgen van de voorgestelde meerjarenbegroting van de Europese Unie zijn onacceptabel, zegt minister Hoekstra van Financiën.</p>
<p>Nederland gaat niet zoveel meer betalen aan Europa als nu wordt voorgesteld, zegt de minister in Rome, waar hij is voor besprekingen, tegen NOS-correspondent Mustafa Marghadi. "Dit kan zo de prullenbak in".</p>
<p>De Financial Times en het Financieele Dagblad berichtten gisteren over de plannen van de Europese Commissie. Volgens die plannen zouden de kosten voor ons land de komende jaren met meer dan 60 procent stijgen. In 2020 is de bijdrage aan Europa nog 8 miljard euro. In 2027 zou dat opgelopen kunnen zijn tot 13 miljard.</p>
<p>Met het vertrek van het Verenigd Koninkrijk uit de Unie ontstaat een gat van miljarden euro's. De 27 andere lidstaten zullen dat moeten opvullen.</p>
<p>De commissie wil bovendien meer geld vrijmaken voor zaken als digitale veiligheid, migratie en grenscontroles. Nederland is al één van de landen die meer geld inleggen dan ontvangen, net als onder meer Duitsland en Zweden. Maar de grens is wel bereikt, vindt het kabinet.</p>
<p>Nu al betalen Nederlanders een hoog bedrag: zo'n 400 euro per persoon per jaar. "Wij zullen met deze plannen dus niet akkoord gaan", aldus Hoekstra.</p>
