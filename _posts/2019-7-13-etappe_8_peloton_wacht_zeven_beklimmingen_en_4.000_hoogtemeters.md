---
layout: post
title: "Etappe 8: peloton wacht zeven beklimmingen en 4.000 hoogtemeters"
date: Sat, 13 Jul 2019 10:16:22 +0200
categories: 
- sport 
- wielrennen 
externe_link: "https://nos.nl/l/2293278"
feature_image: "https://nos.nl/data/image/2019/07/13/563160/1008x567.jpg"
---

<p>Eindelijk had hij hem te pakken: Dylan Groenewegen boekte vrijdag in de massasprint zijn eerste zege deze Tour en zal vandaag dan ook met een uiterst gelukkig gevoel aan de start staan van de achtste etappe.</p>
<p>"Het ging allemaal volgens plan. Jumbo-Visma heeft hem supergoed afgezet", vertelt Henk Lubberding, net terug in Nederland van zijn optreden bij De Avondetappe, vlak voor hij aanschuift bij Langs de Lijn En Omstreken op NPO Radio 1.</p>
<p>"Sprinten is positie kiezen en goed timen. Dat deed Groenewegen. Hij zat aan de goede kant uit de wind, schuin achter Peter Sagan. Even was hij Mike Teunissen kwijt, maar hij kon het zelf goed afmaken."</p>
<h2>Zeven keer klimmen</h2>
<p>Vandaag rijdt het peloton van Mâcon naar Saint-Étienne. Een zogeheten overgangsetappe van 200 kilometer met maar liefst zeven beklimmingen, waarvan vijf van de tweede categorie. In totaal bijna 4.000 hoogtemeters. De hele dag bergop, bergaf dus.</p>
<p>Er zitten enkele venijnige pukkels tussen, zoals de Col de la Croix de Thel (4,1 km à 8,1 procent) en de Col de la Croix Paquet (2,1 km à 9,7 procent). En op zo'n 10 kilometer van de meet wacht nog de Côte de la Jaillère (1,9 km à 7,9 procent), waar bovenop tevens acht bonificatieseconden te verdienen zijn.</p>
<p>"Ik heb de route in het vliegtuig bekeken en verwacht dat Julian Alaphilippe een poging zal doen om de gele trui te heroveren", zegt Lubberding. Dat kan hij al doen door als eerste op de Jaillère te komen. Dan pakt hij acht seconden; zijn achterstand op geletruidrager Giulio Ciccone is zes tellen.</p>
<p>Bovendien lijkt het een rit waarin de Fransman van Deceuninck-QuickStep voor de zege kan gaan. "Maar het is ook een rit voor Sagan, Dylan Teuns en Michael Matthews. Die laatste heeft nog wel wat recht te zetten", zegt Lubberding, zelf drievoudig ritwinnaar in de Tour. Matthews heeft nog geen etappezege op zijn naam weten te schrijven.</p>
<h2>Geslaagde Tourweek voor Jumbo-Visma</h2>
<p>Een vierde overwinning voor Jumbo-Visma lijkt vandaag uitgesloten, maar vooralsnog verloopt het crescendo voor de Nederlandse formatie. Met maar liefst drie etappezeges, twee dagen gele trui en een goed vooruitzicht in het algemeen klassement voor kopman Steven Kruijswijk is de eerste Tourweek zeer geslaagd.</p>
<p>Mede dankzij de inbreng van twee buitenlanders: Wout van Aert en Tony Martin, die beiden een belangrijke rol speelden in de gewonnen ploegentijdrit en in de door Groenewegen gewonnen zevende etappe.</p>
<p>"De ploeg heeft die ploegentijdrit helemaal uitgedokterd en Martin is voor dit werk gecontracteerd. Hij dwingt veel respect af en zorgt voor rust en vertrouwen", weet Lubberding, die ook lovende woorden over heeft voor Van Aert. "Petje af wat die jongen laat zien."</p>
