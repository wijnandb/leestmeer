---
layout: post
title: "Ivanka Trump valt op bij G20: 'Ze kent haar plaats niet'"
date: Mon, 01 Jul 2019 11:32:15 +0200
categories: 
- entertainment 
- opmerkelijk 
externe_link: "https://nos.nl/l/2291459"
feature_image: "https://nos.nl/data/image/2019/07/01/560349/1008x567.jpg"
---

<p>Ivanka Trump, de dochter van de Amerikaanse president Donald Trump, heeft internationaal opzien gebaard. De 37-jarige Ivanka was dit weekend prominent te zien aan de zijde van haar vader op de economische G20-top in Japan. Het is ongebruikelijk dat familie van een staatshoofd zo'n vooraanstaande rol speelt bij internationale bezoeken. "Ze lijkt haar plaats niet te kennen," zegt diplomatiedeskundige Robert van de Roer.</p>
<p>De dochter van de Amerikaanse president begaf zich dit weekend duidelijk voor de camera bij gesprekken met regeringsleiders. Zo zat ze vrijdag bij de belangrijke onderhandelingen met de Chinese leider Xi Jinping over de handelsoorlog tussen de VS en China. In een video van het Witte Huis laat ze zich uit over gesprekken met de Indiase premier Modi en de Japanse premier Abe. Ook was ze er gisteren bij toen Donald Trump als eerste Amerikaanse president voet op Noord-Koreaanse bodem zette.</p>
<p>"Voor de rest van de wereld lijkt het alsof de VS een soort constitutionele monarchie is," zei Cristopher R. Hill, voormalig Amerikaanse ambassadeur in onder andere Zuid-Korea tegen The Washington Post. Ivanka Trump is door haar vader benoemd tot zijn adviseur, net als haar man Jared Kushner. Daardoor hebben de twee een invloedrijke positie in de Amerikaanse regering. "Op deze manier zeggen we tegen onze bondgenoten dat Trump en zijn familie de enigen zijn die er toe doen," vindt de voormalige Amerikaanse ambassadeur.</p>
<p>In het weekend werd door de Franse regering een video gedeeld van Ivanka Trump op de G20. Op de beelden staat ze bij de Franse president Macron, de Canadese premier Trudeau, de Britse premier May en IMF-topvrouw Lagarde. De dochter van Trump mengt zich in het gesprek en Lagarde lijkt zich daaraan te storen. De reactie van Lagarde ging viraal op sociale media.</p>
<p>"Het is op zich niet raar dat Ivanka Trump op de G20 is," zegt diplomatiedeskundige Robert van de Roer. "Ze is adviseur van de president, maar hoort als adviseur niet zo prominent tussen uitsluitend regeringsleiders te staan. Je denkt: wat heeft zij daar te zoeken?"</p>
<p>Toch denkt Van de Roer dat je pragmatisch moet zijn in de omgang met de Verenigde Staten onder leiding van Trump. "Dit is geen normaal presidentschap, de diplomatie is ook niet normaal. De wereld zal dat moeten slikken. Maar het blijft natuurlijk een raar plaatje."</p>
