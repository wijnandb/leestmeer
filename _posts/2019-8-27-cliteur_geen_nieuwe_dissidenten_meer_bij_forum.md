---
layout: post
title: "Cliteur: geen nieuwe dissidenten meer bij Forum"
date: Tue, 27 Aug 2019 21:08:05 +0200
category: nieuws
externe_link: "https://nos.nl/l/2299241"
feature_image: "https://nos.nl/data/image/2019/08/27/572994/1008x567.jpg"
---

<p>Paul Cliteur, de fractievoorzitter van Forum voor Democratie in de Eerste Kamer, zegt zich 'nauwelijks' voor te kunnen stellen dat nog meer fractiegenoten uit de partij stappen en overstappen naar de nieuwe partij van Henk Otten. Bronnen vertellen Nieuwsuur dat één of mogelijk twee senatoren dat zouden overwegen.</p>
<p>"Je kunt niks garanderen in het leven, er kan altijd wat gebeuren", zegt Cliteur. "Maar ik kan me niet voorstellen dat er mensen zijn die er nog eens over nadenken en na een paar weken zeggen 'nu denk ik er toch anders over'. Erg onwaarschijnlijk."</p>
<p>Sinds het vertrek van Eerste Kamerlid Otten, die vorige maand geroyeerd werd als lid voor Forum omdat hij zich schuldig zou hebben gemaakt aan "onaanvaardbare financiële malversaties", hebben vijf andere politici de partij verlaten. Het gaat om senatoren Dorien Rookmaker en Jeroen de Vries en enkele Provinciale Statenleden.</p>
<p>Zelf heeft Otten de beschuldigingen altijd ontkend. En Tweede Kamerlid Theo Hiddema zegt dat Otten op een onterechte manier uit de partij is gezet. Hiddema noemt de beslissing "te abrupt".</p>
<h2>'Geen richtingenstrijd'</h2>
<p>De beslissing van partijgenoten om te vertrekken is volgens Cliteur geen bewijs van een richtingenstrijd binnen de partij. Otten vertrok om een financieel conflict, benadrukt hij, en "met die anderen lag het misschien ook wel een beetje voor de hand dat ze dat zouden doen omdat ze al lang op die lijn zaten".</p>
<p>Met 'die lijn' zegt Cliteur niet op een andere ideologie of gedachtegoed te doelen. "Ik geloof niet in de theorie dat er een grote richtingenstrijd gaande is in Forum voor Democratie."</p>
<p>Naast kritiek op de leiderschapsstijl van Baudet en zijn "boreale gepraat en die rare opmerkingen over vrouwen", uitte Otten ook zijn ongenoegens over op de koers van Forum voor Democratie. Hij vindt dat de partij te veel 'rechtsaf sloeg'. Na zijn vertrek maakte Otten bekend een nieuwe rechtse partij op te richten. De Vries, Rookmaker en een Statenlid hebben zich daarbij aangesloten.</p>
<p>Cliteur vindt dat Otten overdrijft in zijn kritiek op de partij. "Het gaat om het woord boreaal, en dat betekent noordelijk. Ik vind het een beetje vreemd dat Otten daar een heel groot conflict, een richtingenstrijd, aan verbindt. Die is er gewoon niet."</p>
<p>Wat is eigenlijk de richting die Forum op wil? Nieuwsuur vroeg het Cliteur:</p>
