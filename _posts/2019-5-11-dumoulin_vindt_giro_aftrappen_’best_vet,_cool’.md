---
layout: post
title: "Dumoulin vindt Giro aftrappen ’best vet, cool’"
date: Sat, 11 May 2019 14:24:13 +0200
categories: 
- sport 
- wielrennen 
externe_link: "https://www.telegraaf.nl/sport/3571830/dumoulin-vindt-giro-aftrappen-best-vet-cool"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9d23ee54-73e8-11e9-bc09-0255c322e81b.jpg"
---

<p class="intro">Tom Dumoulin begint zaterdag om 16.50 uur als eerste renner aan de klimtijdrit waarmee de Giro d’Italia in Bologna in gang wordt gezet.</p> <p>„Dat ik als eerste start in een tijdrit heb ik nog nooit meegemaakt. Ik ga de Giro aftrappen. Best vet, cool”, zei de Limburger van Sunweb ruim drie uur voordat hij aan zijn 8 kilometer lange tocht naar de basiliek van San Luca begint.</p><p>Daar ligt de eerste roze trui klaar, het doel van Dumoulin, die de Giro al won in 2017 en vorig jaar tweede werd. Alle concurrenten, zoals de Sloveen Primoz Roglic en de Brit Simon Yates, starten dus na hem. „Ik vind dat geen nadeel. In een tijdrit ben je toch met jezelf bezig. Of je nou als eerste start of als laatste. Ik heb die keuze gemaakt vanwege het weer. Je hoopt dat het goed uitpakt, maar je weet het nooit.” De verwachting was dat het later op de dag gaat regenen in Bologna, waar het momenteel lichtbewolkt is.</p><p>De eerste 6 kilometer van de tijdrit is vlak, daarna is het na een haakse bocht klimmen geblazen met een gemiddeld stijgingspercentage van ruim 9 procent. Dumoulin suggereerde eerder een fietswissel te overwegen. Er is door de organisatie op het laatste moment zelfs een wisselzone ingericht. „Ik ga het niet doen. Je verliest te veel tijd. Het is gewoon zaak jezelf in die eerste 6 kilometer niet op te blazen. En dan van de grote naar de kleine plaat. Of ik dat goed verteer? Met goede benen goed, met slechte benen slecht.”</p>
