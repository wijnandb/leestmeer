---
layout: post
title: "Anderson moet nieuw Wimbledon-sprookje nu al uit hoofd zetten"
date: Fri, 05 Jul 2019 17:42:46 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/fFS0F-Q3JZw/2292186"
feature_image: "https://nos.nl/data/image/2019/07/05/561383/1008x567.jpg"
---

<p>Kevin Anderson, in 2018 verliezend finalist, is in de derde ronde van Wimbledon uitgeschakeld door Guido Pella. De Argentijn was de Zuid-Afrikaan met 6-4, 6-3, 7-6 (4) de baas.</p>
<p>Anderson kwam nog weinig aan spelen toe dit jaar vanwege een elleboogblessure. Hij ontbeerde duidelijk wedstrijdritme, zijn voetenwerk was matig en hij trof het niet dat Pella zijn beste tennis ooit speelde.</p>
<p>Bij 5-4 in de tiebreak noteerde Pella het mooiste punt van de wedstrijd, na liefst vijf volley's aan het net.</p>
<p>Vorig jaar won Pella van de verliezend finalist van 2017, Marin Cilic, en hij neemt het nu op tegen Milos Raonic, die in 2016 de finale verloor in Londen.</p>
<p>De als eerste geplaatste Novak Djokovic werd door de Pool Hubert Hurkacz twee sets lang flink op de proef gesteld, om vervolgens in de derde set te constateren dat de tank bij zijn tegenstander nagenoeg leeg was. Met 7-5, 6-7, 6-1, 6-4 verzekerde de Serviër, vorig jaar winnaar op Wimbledon, zich van een plaatst in de vierde ronde.</p>
<h2>Raonic gedijt goed op gras</h2>
<p>De Canadees Raonic, in de vorige ronde nog te sterk voor Robin Haase, haalde zonder al te veel problemen de vierde ronde. Hij schoof de ongeplaatste Amerikaan Reilly Opelka met 7-6 (1), 6-2, 6-1 aan de kant.</p>
<p>Raonic, finalist in 2016, gedijt goed op gras, mede door zijn lengte (1.96 meter), maar trof in Opelka een opponent die 15 cm groter is. De 21-jarige Opelka won als junior Wimbledon en had eerder deze week indruk gemaakt met een zege op Stan Wawrinka.</p>
<p>Een tegenstander van formaat dus, maar in werkelijkheid bleef de spanning tot één set beperkt. Opelka werkte bij 4-5 knap vier breakpoints weg, maar aan het net stond hij te schutteren en Raonic profiteerde van al diens misperen.</p><img src="http://feeds.feedburner.com/~r/nossporttennis/~4/fFS0F-Q3JZw" height="1" width="1" alt=""/>
