---
layout: post
title: "Teunissen stunt met ritzege in Tour, pakt eerste Nederlands geel in dertig jaar"
date: Sat, 06 Jul 2019 16:51:13 +0200
categories: 
- sport 
- wielrennen 
externe_link: "https://nos.nl/l/2292297"
feature_image: "https://nos.nl/data/image/2019/07/06/561593/1008x567.jpg"
---

<p>Wielrenner Mike Teunissen heeft voor een daverende verrassing gezorgd door de eerste etappe van de Ronde van Frankrijk te winnen.</p>
<p>Teunissen bleef in Brussel Peter Sagan minder dan een half wiel voor. Ook ervaren sprinters als Caleb Ewan en Giacomo Nizzolo moesten hun meerdere erkennen in de man die eigenlijk de sprint zou moeten aantrekken voor zijn ploeggenoot Dylan Groenewegen.</p>
<p>Op voorhand was Groenewegen een van de grote favorieten voor de dagzege, maar hij ging op anderhalve kilometer voor de streep onderuit.</p>
<h2>Eerste Nederlandse geel in dertig jaar</h2>
<p>Teunissen is dankzij zijn overwinning ook de eerste geletruidrager van de 106de Tour de France. Hij is de eerste Nederlander sinds Erik Breukink in 1989 die de leiderstrui van de Tour om de schouders mag dragen.</p>
<p>"Dit was een vreemde dag. Ik hoop dat Dylan straks toch kan lachen als ik het geel mee naar de kamer neem."</p>
<p>"We hebben er maanden naartoe gewerkt om Dylan hier in het geel te krijgen. Op anderhalve kilometer van de finish is dan alles weg", zei Teunissen, die voor eigen kans kon gaan.</p>
<p>"Ik zat goed in positie en had Wout van Aert nog bij me. In de laatste meters ging iedereen kapot. Ik pak Sagan ook nog op de streep. Ongelooflijk."</p>
<h2>Fuglsang onderuit</h2>
<p>Jakob Fuglsang liep van alle klassementsmannen de meeste schade op in de meestal chaotische eerste Touretappe. Hij ging op 18 kilometer van de aankomst onderuit en liep daarbij verwondingen aan zijn gezicht op.</p>
<p>De Deen, een van de favorieten voor de eindzege, slaagde erin om omringd door meerdere ploeggenoten terug te keren in het peloton.</p>
<p>Rond het middaguur was het peloton op de fiets gestapt, te midden van duizenden fans die niet alleen de renners van nu, maar vooral ook Eddy Merckx toejuichten.</p>
<p>Vijftig jaar geleden, in 1969, boekte hij zijn eerste van vijf Tourzeges en na een halve eeuw is zijn populariteit allesbehalve gedaald. In de volgauto van Tourdirecteur Christian Prudhomme liet Merckx zich de eerste kilometers toejuichen.</p>
<p>Vier renners trokken direct na de officiële start ten aanval: Greg Van Avermaet, Xandro Meurisse (beiden België) Natnael Berhane (Eritrea) en Mads Würtz Schmidt (Denemarken).</p>
<p>Van Avermaet deed dat met het oog op de bolletjestrui, die verdiend kon worden op de Muur van Geraardsbergen, de beroemde helling uit de Ronde van Vlaanderen.</p>
<p>Van Avermaet was als eerste boven tussen de mensenmassa's. Hij had daarmee zijn doel van de dag behaald en liet zich na de tweede en laatste helling van de dag, de Bosberg, terugzakken in het peloton.</p>
<p>Würtz, Berhane en Meurisse pakten een maximale voorsprong van zo'n drie minuten, maar 125 kilometer voor de streep was hun avontuur al ten einde. Voor de tussensprint ging het tempo in het peloton omhoog, waarna er even twee groepen ontstonden, maar de rust keerde gauw terug.</p>
<p>De Fransman Stéphane Rossetto viel zestig kilometer van de streep nog aan, maar hij kwam nooit echt in de buurt van de dagzege.</p>
<p>Bekijk hieronder de reacties op de ritzege van Teunissen:</p>
