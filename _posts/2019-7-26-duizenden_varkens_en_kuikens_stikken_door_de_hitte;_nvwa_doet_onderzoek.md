---
layout: post
title: "Duizenden varkens en kuikens stikken door de hitte; NVWA doet onderzoek"
date: Fri, 26 Jul 2019 14:25:56 +0200
categories: 
- financieel 
- economie 
externe_link: "https://nos.nl/l/2295182"
feature_image: "https://nos.nl/data/image/2019/07/26/566301/1008x567.jpg"
---

<p>De warmte heeft al duizenden staldieren het leven gekost, doordat technisch installaties het lieten afweten. De Nederlandse Voedsel- en Warenautoriteit (NVWA) heeft een onderzoek aangekondigd naar een aantal gevallen van afgelopen week.</p>
<p>Gisteren gingen in Neer, in Limburg, 4000 kuikens dood door de warmte doordat de ventilatie in de stal niet voldeed. Een dag eerder overleefden honderden varkens in Middelharnis, Zuid-Holland, de hitte niet. Door een technische storing werkte de ventilatie niet en raakten de dieren oververhit.</p>
<p>In Maarheeze, in Noord-Brabant, stikten in de nacht van dinsdag op woensdag 2100 varkens nadat de stroomvoorziening was uitgevallen en de dieren geen verse lucht meer kregen.</p>
<p>In Swifterbant, in Flevoland, zijn gisteren zo'n 100 kippen bezweken aan de hitte. In de stal was het 40 graden doordat de apparatuur niet genoeg verkoeling kon brengen. De kippenhouder riep de hulp in van de brandweer. Die sproeide het dak. Dat gebeurde vandaag opnieuw. Volgens de brandweer gebeurt dat bij hoge uitzondering. De temperatuur in de stal werd daarmee teruggebracht tot 32 graden.</p>
<h2>Meldingen dierenwelzijn</h2>
<p>De NVWA spreekt met eigenaren van omgekomen dieren en bekijkt hoe ze hebben gehandeld. Verder worden de technische installaties onderzocht.</p>
<p>De voedselwaakhond krijgt ook veel meldingen over diertransporten en het welzijn van dieren bij deze hoge temperaturen. De NVWA laat weten dat er geen wettelijke grond is om transporten te verbieden bij hoge temperaturen. Wel wordt opgetreden wanneer er sprake is van vermijdbaar lijden van dieren tijdens transport of bij aanvoer in een slachthuis.</p>
<p>Zo zijn eigenaren verplicht dieren te beschermen tegen extreme weersomstandigheden, bijvoorbeeld door bij hoge temperaturen beschutting te bieden tegen felle zon. Ook moet er voldoende water zijn om te drinken.</p>
<h2>Dieren in de omgeving</h2>
<p>De NVWA geeft mensen die zich zorgen maken over dieren in hun omgeving tips waarmee ze kunnen nagaan of er sprake is van hittestress bij dieren. Ze kunnen kijken of er voldoende beschutting is van bomen of een afdak en of er voldoende water is. Een andere indicatie is of dieren afwijken gedrag vertonen, zoals hijgen, kwijlen, zweten, trillen, snel ademhalen of co√∂rdinatieverlies. Mogelijk zijn er ook dode dieren.</p>
<p>Volgens de NVWA beoordelen de inspecteurs bij meldingen of het dierenwelzijn in gevaar is. In veel gevallen wordt eerst de houder van de dieren gebeld, zodat die zelf maatregelen kan nemen. Als er sprake is van een acuut geval volgt een inspectie.</p>
