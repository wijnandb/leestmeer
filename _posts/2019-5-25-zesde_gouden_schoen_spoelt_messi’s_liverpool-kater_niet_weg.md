---
layout: post
title: "Zesde Gouden Schoen spoelt Messi’s Liverpool-kater niet weg"
date: Sat, 25 May 2019 09:11:33 +0200
category: sport
externe_link: "https://www.telegraaf.nl/sport/3646069/zesde-gouden-schoen-spoelt-messi-s-liverpool-kater-niet-weg"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1c53eeaa-7ec4-11e9-a983-02c309bc01c1.jpg"
---

<p class="intro">Lionel Messi is voor het derde jaar op rij topscorer van Europa geworden, maar dat laat de Barcelona-ster koud.</p> <p>De Argentijnse vedette van FC Barcelona ontvangt daarvoor de Gouden Schoen. Messi kwam dit seizoen tot 36 treffers in de Spaanse LaLiga. Het is al de zesde keer dat Messi zich kroont tot Europees topschutter; hij is daarmee ook recordhouder.</p><p>Messi toonde weinig blijdschap over zijn trofee. „Ik ben totaal niet bezig met de Gouden Schoen, omdat ik nog steeds niet over die pijnlijke uitschakeling door Liverpool in de Champions League heen ben. Die klap is hard aangekomen”, zegt hij op de website van de Catalaanse club.</p><p>Concurrentie</p><p>De Fransman Kylian Mbappé van Paris Saint-Germain neemt in het klassement van de Europese topscorers de tweede plaats in met 33 doelpunten. De Italiaan Fabio Quagliarella van Sampdoria staat derde met 26 doelpunten. Hij komt zondag nog eenmaal in actie in de Serie A en heeft dus in theorie nog kans op de schoen, maar het is vrij onwaarschijnlijk dat hij elf keer scoort.</p><p>Luuk de Jong van PSV en Dusan Tadic scoorden allebei dit seizoen 28 keer in de competitie, maar staan niet in de top 10 van de Gouden Schoen. Omdat de eredivisie niet behoort tot de vijf sterkste competities in Europa, tellen hun doelpunten minder zwaar.</p><p>Copa del Rey</p><p>Messi komt dit seizoen overigens nog één keer in actie namens Barcelona. De kersverse Gouden Schoen-winnaar speelt zaterdagavond (21.00 uur) de finale van de Copa del Rey, de Spaanse beker. Tegenstander is Valencia, dat in de reguliere competitie als vierde eindigde, achter Barcelona, Atletico Madrid en Real Madrid.</p>
