---
layout: post
title: "Nieuwe verkeersregelaars en schoonmakers zijn lastig te vinden"
date: Fri, 06 Sep 2019 06:00:02 +0200
category: nieuws
externe_link: "https://nos.nl/l/2300527"
feature_image: "https://nos.nl/data/image/2019/09/06/575269/1008x567.jpg"
---

<p>De krapte op de arbeidsmarkt wordt nu ook voelbaar bij vacatures met geen of lage startkwalificaties. Volgens het UWV zijn vacatures voor twintig beroepen in die categorie inmiddels lastig in te vullen. Het gaat onder meer om werk aan de lopende band, verkeersregelaars en schoonmakers.</p>
<p>"We zien dat de krapte sterk is verbreed", zegt arbeidsmarktadviseur Freek Kalkhoven van het UWV. Vacatures voor fysiek zware beroepen, werk op oproepbasis en werk voor een paar uur per dag zijn minder populair. "Die mensen hebben nu de mogelijkheid uit te wijken naar andere beroepen."</p>
<p>Nieuwe schoonmakers vinden is inderdaad een probleem, bevestigt directeur personeelszaken Anton Witte van schoonmaakbedrijf Asito, waar zo'n 10.000 mensen werken. "De schoonmaak heeft één van de beste cao's voor mensen met weinig opleiding, maar het is geen sector waar mensen makkelijk naartoe gaan."</p>
<p>Dat is volgens de HR-directeur deels een imagoprobleem. Maar er is ook te weinig werk om een volledige werkdag te draaien. Schoonmaakvacatures zijn vaak voor 10 tot 20 uur per week, verspreid over 5 dagen. "Er zit wel ontwikkeling in", zegt Witte. Mensen gaan bijvoorbeeld ook de koffie-automaat bijvullen, of helpen in de postkamer."</p>
<p>In augustus steeg het aantal vacatures al tot recordhoogte. Voor wie dat goed en voor wie dat slecht nieuws is, zie je hieronder. </p>
<p>Aan het UWV-onderzoek deden ruim 2000 werkgevers mee. Slechts 3 procent van hen verhoogt het salaris of past andere arbeidsvoorwaarden aan om makkelijker personeel te vinden. "Dat is best wel weinig", vindt Kalkhoven. "Ik denk dat het een geldkwestie is. Zeker voor kleinere bedrijven is het lastig om zomaar de salarissen te verhogen. En ze hebben ook te maken met concurrentie."</p>
<p>Om toch personeel te vinden ziet Kalkhoven dat werkgevers vooral inzetten op intensiever werven. Dat kan online via de sociale media, door middel van imagocampagnes, of door nieuwe arbeidskrachten te zoeken in het buitenland. Ook wordt het eigen personeel ingezet om mensen te vinden. Om werknemers te behouden wordt eerder de portemonnee getrokken, blijkt uit het onderzoek. Dat doet 15 procent van de ondervraagde bedrijven.</p>
<h2>Niet iedereen kan zo beginnen</h2>
<p>Ondanks het recordaantal vacatures bestaan er ook nog beroepsgroepen waar het moeilijk is om werk te vinden. Onder meer dierenverzorgers, reisleiders en uitvaartmedewerkers hebben volgens het UWV nog altijd met flinke concurrentie op de arbeidsmarkt te maken.</p>
