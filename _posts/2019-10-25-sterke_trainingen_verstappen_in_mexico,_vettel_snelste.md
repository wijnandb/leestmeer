---
layout: post
title: "Sterke trainingen Verstappen in Mexico, Vettel snelste"
date: Fri, 25 Oct 2019 18:56:22 +0200
categories: 
- sport 
- autosport 
externe_link: "https://nos.nl/l/2307632"
feature_image: "https://nos.nl/data/image/2019/10/25/587459/1008x567.jpg"
aantal: 409
unieke: 252
bron: "NOS"
---

<p>Max Verstappen kan wel weer een goed resultaat gebruiken. De Nederlander van Red Bull hoopt zondag in de Grand Prix van Mexico de weg naar het podium te hervinden. De afgelopen twee seizoenen klom hij steeds als winnaar naar boven, vrijdag in de eerste trainingen voor de achttiende WK-race van het seizoen liet hij zien dat er met hem op Aut√≥drome Hermanos Rodriguez opnieuw rekening moet worden gehouden.</p>
<p>Red Bull temperde de afgelopen tijd de verwachtingen voor Mexico, een race waar het team doorgaans meer dan goed uit de voeten kan. De bolides missen de snelheid van Ferrari, maar vrijdag in de eerste twee trainingen bleken de verschillen wel mee te vallen. "OP zich was het een prima dag", gaf Verstappen toe. "Maar het is altijd moeilijk na de eerste trainingen conclusies te trekken."</p>
<h2>Derde en tweede</h2>
<p>In de eerste training was Lewis Hamilton, die zondag kans heeft zijn zesde wereldtitel binnen te halen, de snelste. De Mercedes-coureur bleef met 1.17,327 Ferrari-rivaal Charles Leclerc (1.17,446) en Max Verstappen (1.17,461) nipt voor.</p>
<p>In de tweede training hoefde de Nederlander alleen Sebastian Vettel voor zich te dulden. De Duitser, die een rommelige eerste oefensessie afwerkte, noteerde 1.16,607 als snelste ronde. Verstappen bleef daar 0,115 bij achter.</p>
<h2>Geen kans op pole</h2>
<p>"Pole zit er niet in", keek Verstappen al naar de kwalificatie op zaterdag. "Ferrari wint op het rechte stuk bijna een seconde. Dat kunnen we in de bochten niet terugwinnen. Wij focussen ons op de race. Ferrari kan in de race het vermogen niet extra opschroeven. Bandenslijtage kan zondag wel eens een cruciale rol gaan spelen. Daar had iedereen vandaag moeite mee. Onze racesnelheid is in elk geval goed."</p>
<p>De eerste training lag een tijdje stil door een schuiver van Lance Stroll, die de controle over de Racing Point verloor. Ook de tweede sessie verliep niet helemaal vlekkeloos. Dit keer was het Verstappens teamgenoot Alexander Albon, die zich vergaloppeerde voor een bocht. Hij schoof hard in de bandenmuur, waarbij de ophanging van zijn rechtervoorwiel afbrak.</p>
<p>Ondertussen lieten Vettel en Verstappen zien heel snel te zijn. Het gat naar Leclerc en Valtteri Bottas, de enige die teamgenoot Hamilton nog van de wereldtitel kan houden, liep op naar een halve seconde. Leclerc ging in de slotminuten van de trainingen nog even flink in de fout. De schuiver liep voor hem goed af.</p>
<p>Mercedes kende een mindere tweede training. Hamilton kwam niet verder dan de vijfde plaats. Hij was een seconde langzamer dan Vettel.</p>
