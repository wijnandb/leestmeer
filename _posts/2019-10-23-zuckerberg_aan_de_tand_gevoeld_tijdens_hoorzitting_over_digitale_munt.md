---
layout: post
title: "Zuckerberg aan de tand gevoeld tijdens hoorzitting over digitale munt"
date: Wed, 23 Oct 2019 19:34:05 +0200
category: tech
externe_link: "https://nos.nl/l/2307380"
feature_image: "https://nos.nl/data/image/2019/10/23/586946/1008x567.jpg"
aantal: 647
unieke: 355
bron: "NOS"
---

<p>Een hoorzitting in het Amerikaanse Congres over het plan Facebook om een digitale munt te lanceren is uitgedraaid op een marathonzitting waarin tal van problemen waarmee het bedrijf te kampen heeft werden besproken.</p>
<p>Topman Mark Zuckerberg zei na ruim een uur dat Facebook zich zou moeten terugtrekken uit de Libra Association, als de organisatie zonder toestemming van Amerikaanse toezichthouders de nieuwe cryptomunt gaat uitgeven. Dat zou het initiatief waarschijnlijk niet overleven, omdat de organisatie voor geld en kennis vooralsnog sterk leunt op Facebook.</p>
<p>Zuckerberg verdedigde de introductie van de libra door te wijzen op de mogelijkheden die het betaalmiddel biedt voor mensen zonder bankrekening. Ook stelde hij dat de VS hiermee een antwoord heeft op China's idee om ook een eigen digitale munt op te zetten.</p>
<h2>Twijfels over levensvatbaarheid</h2>
<p>Het idee van Facebook om een digitale munt uit te gaan geven is kritisch ontvangen door overheden en toezichthouders. Deze maand besloten onder meer creditcardmaatschappijen Visa en Mastercard zich terug te trekken. Dat riep vragen op over de levensvatbaarheid van het project.</p>
<p>Zuckerberg gaf als verklaring voor het afhaken van de creditcardmaatschappijen dat het een "riskant project" is en er kritisch naar wordt gekeken.</p>
<p>Kort na het begin van de hoorzitting bleek dat de Congresleden Zuckerberg ook over allerlei andere onderwerpen wilden bevragen. De Democraat Maxine Waters, voorzitter van de commissie, somde een reeks problemen op waar Facebook mee te maken heeft: privacyschendingen, desinformatie, diversiteit binnen het bedrijf, zorgen over een dominante marktpositie en de libra.</p>
<p>Ze stelde ook dat Zuckerberg zich blijkbaar boven de wet verheven voelt en dat hij eerst Facebooks bestaande problemen moet oplossen, voordat hij begint met de libra "en nieuwe problemen creÃ«ert".</p>
<p>De Republikein Ann Wagner bracht nadrukkelijk een ander punt ter sprake. In een scherpe uitwisseling verweet ze Zuckerberg dat hij "niet genoeg doet" om online kindermisbruik tegen te gaan.</p>
<p>De Democraat Brad Sherman verweet Zuckerberg, die hij "de rijkste persoon op aarde" noemde, zich te verschuilen achter de armsten van de wereld. Een sneer naar het idee dat de libra wereldwijd ruim 1,5 miljard mensen kan helpen die nu geen goede toegang tot banken hebben. Zuckerberg is inderdaad rijk, maar niet de rijkste persoon op aarde.</p>
<p>Ook de tegenstelling tussen Democraten en Republikeinen kwam naar voren. De belangrijkste Republikein van de commissie stelde dat de Democraten te ver gaan om controle te krijgen over nieuwe technologie zoals libra. "Vandaag staat Amerikaanse innovatie terecht", zei Patrick McHenry.</p>
<p>De Democraten zijn de afgelopen tijd steeds kritischer geworden op grote Amerikaanse techbedrijven en dat was te merken. De toon bij Republikeinen was anders.</p>
<p>Ook het Democratische Congreslid Joyce Beatty bevroeg Zuckerberg kritisch. Ze wilde weten hoe Facebook omgaat met diversiteit en verweet hem dat zijn bedrijf te weinig doet op dit gebied. Zuckerberg wist niet overal een overtuigend antwoord op te geven, waardoor het gesprek iets weg had van de overhoring van een middelbare scholier.</p>
<p>Bekijk hier de uitwisseling tussen Congreslid Beatty en topman Zuckerberg:</p>
<p>Een Amerikaanse journalist merkte op dat Zuckerberg deze manier van ondervragen niet leuk vond.</p>
<p>En Democraat Alexandria Ocasio-Cortez legde Zuckerberg het vuur aan de schenen met de vraag of politici leugens en desinformatie zouden kunnen verspreiden via Facebook-advertenties.</p>
<p>Congreslid Katie Porter, ook van de Democraten, vroeg Zuckerberg of hij bereid zou zijn het komende jaar een uur per dag als moderator ongewenste content te verwijderen. Hij zei dat hij niet wist of hij op die manier "de gemeenschap het best zou dienen". Porter concludeerde daarop dat hij er geen zin in heeft.</p>
<p>Bekijk hier de uitwisseling tussen Congreslid Porter en topman Zuckerberg:</p>
<p>Hoe het verder gaat met de cryptomunt libra blijft onduidelijk. De organisatie heeft al gezegd niet te weten of een lancering in 2020 nog haalbaar is. Of de kritische vragen van de Congresleden hebben meer twijfel hebben gezaaid bij het Facebook of een van de andere twintig partners die meedoen in de Libra Association is vooralsnog afwachten.</p>
