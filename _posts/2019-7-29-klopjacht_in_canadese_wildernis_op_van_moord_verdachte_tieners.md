---
layout: post
title: "Klopjacht in Canadese wildernis op van moord verdachte tieners"
date: Mon, 29 Jul 2019 22:21:14 +0200
category: nieuws
externe_link: "https://nos.nl/l/2295660"
feature_image: "https://nos.nl/data/image/2019/07/29/567132/1008x567.jpg"
---

<p>In de wildernis in Canada zijn tientallen zwaarbewapende agenten met behulp van de Canadese luchtmacht, speurhonden en drones op zoek naar twee tieners die worden verdacht van drie moorden.</p>
<p>De voortvluchtige Bryer Schmegelsky (18) en Kam McLeod (19) zijn voor het laatst gezien in de buurt van York Landing, een dorpje in het afgelegen noorden van de Canadese provincie Manitoba. De Royal Canadian Mounted Police vraagt de kleine 500 inwoners van het dorp nadrukkelijk om binnen te blijven en deuren op slot te houden.</p>
<p>Ook in het dorpje Gillam, waar de verdachten eerder werden gezien, is veel politie op te been:</p>
<p>Schmegelsky en McLeod komen uit Port Alberni, een stad op Vancouver Island in het westen van Canada. Tweeënhalve week geleden vertrokken ze plotseling naar het noorden, volgens familieleden waren ze op zoek naar werk.</p>
<p>De auto van de twee is op 19 juli bij Dease Lake op ruim 2000 kilometer afstand van hun woonplaats uitgebrand gevonden. Daar lag ook het dode lichaam van Leonard Dyck (64), een Canadese leraar.</p>
<p>Een paar dagen eerder werden bij Liard Hot Springs, een toeristische trekpleister aan de Alaska Highway, ook al de vermoorde lichamen van de Australiër Lucas Fowler (23) en de Amerikaanse Chynna Deese (24) gevonden. De twee zijn gedood met een vuurwapen.</p>
<p>Tieners Schmegelsky en McLeod zijn daarna nog gezien in Cold Lake en Meodow Lake, twee meren ruim 1500 kilometer van Liard Hot Springs. Pas op 23 juli, nadat er in Gillam opnieuw een uitgebrande auto was gevonden van de tieners, maakte de Canadese politie bekend dat Schmegelsky en McLeod worden verdacht van de drie moorden.</p>
<p>Inmiddels zijn de twee dus gezien bij het dorp York Landing, dat ligt hemelsbreed op zo'n 90 kilometer van Gillam. Schmegelsky en McLeod hebben sinds de drie moorden waarvan ze worden verdacht al zeker 3000 kilometer afgelegd.</p>
