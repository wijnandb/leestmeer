---
layout: post
title: "Grote bosbrand zelfs in Berlijn te ruiken"
date: Mon, 01 Jul 2019 14:12:55 +0200
category: buitenland
externe_link: "https://www.telegraaf.nl/nieuws/1466706756/grote-bosbrand-zelfs-in-berlijn-te-ruiken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a1774bbc-9bfd-11e9-ad7a-0218eaf05005.jpg"
---

<p class="intro">De bosbrand die woedt op een voormalig militair oefenterrein in Mecklenburg-Vorpommern breidt zich in rap tempo uit. Volgens de autoriteiten heeft de vuurzee inmiddels een omvang van 4,3 vierkante kilometer en is die daarmee de grootste in de geschiedenis van deze Duitse deelstaat. De brandlucht was maandag zelfs in Berlijn te ruiken, 200 kilometer naar het zuidoosten.</p> <p>Zondagavond werden het dorp Alt Jabel en een kindervakantiekamp al ontruimd, maandag moesten ook de inwoners van Jessenitz-Werk en Trebs hun huis verlaten. In totaal zijn nu ongeveer 650 mensen geëvacueerd. De meeste zijn naar familie gegaan, andere zijn ondergebracht in de sporthal van Lübtheen.</p><p>De bluswerkzaamheden worden bemoeilijkt door de grote hoeveelheid munitie die nog in het gebied ligt. De vierhonderd brandweerlieden die zijn ingezet, moeten wegens het risico op afstand blijven. Geprobeerd wordt de vlammen met pantservoertuigen en helikopters te bestrijden. Buurstaat Nedersaksen stuurde maandag versterking, meer dan honderd manschappen en technisch materieel voor het oppompen en transporteren van water.</p><p>Het districtshoofd van Ludwigslust-Parchim noemde de situatie spannend. "Op dit moment gaat het niet zozeer om het blussen van de brand maar om de veiligheid van het leven in de omgeving", aldus Stefan Sternberg, die zondagavond al de noodtoestand afkondigde. Speciale aandacht krijgt een pand van de explosievenopruimingsdienst dat vlak bij de vuurhaard staat.</p>
