---
layout: post
title: "Oudste zeehond (45) Ecomare overleden"
date: Mon, 09 Sep 2019 11:31:36 +0200
category: binnenland
externe_link: "https://www.telegraaf.nl/nieuws/1169000560/oudste-zeehond-45-ecomare-overleden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ccc2c062-d2e4-11e9-8538-0255c322e81b.jpg"
---

<p class="intro">De oudste zeehond die verbleef in het Texelse Ecomare is op 45-jarige leeftijd overleden. Het vrouwtje met de naam Bram woonde sinds 1974 in het opvangcentrum voor onder meer zeehonden.</p> <p>Bram zwom, samen met groepsgenoten Fokje, Annie en Betty, in het verblijf van de grijze zeehonden. Het is een vrouwengroep, maar Bram had een mannennaam. Dit kwam volgens Ecomare doordat ze een nogal grote kop had toen ze jong was. In eerste instantie werd daardoor gedacht dat ze een mannetje was. Bram woog naar schatting zo’n 135 kilo. Ze gooide haar gewicht weleens in de strijd als ze iets moest wat ze spannend vond. „Toen we een bloedmonster van Bram moesten afnemen en we haar daarvoor in een kist wilden hebben, ging ze in de aanval. Ze maakte zich groot en liet zich bovenop de kist vallen. Van de kist is niet veel overgebleven.”</p><p>De laatste tijd ging haar gezondheid achteruit. De dierverzorgers hebben in overleg met de dierenarts moeten constateren dat ze ’op’ was. De dierenarts heeft haar in het bassin laten inslapen.</p><p>Bram was „eigenzinnig”, aldus de zeehondenopvang. Ze was het meest dominant in de groep grijze zeehonden en haar groepsgenoten betwistten haar positie niet. Ecomare „heeft er vrede mee” dat de dierenarts haar heeft moeten laten inslapen, maar spreekt desalniettemin van een „gemis.”</p>
