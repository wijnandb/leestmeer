---
layout: post
title: "NN en Athora kopen verzekeraar Vivat"
date: Fri, 07 Jun 2019 07:09:45 +0200
categories: 
- entertainment 
- opinie 
externe_link: "https://www.telegraaf.nl/financieel/670263766/nn-en-athora-kopen-verzekeraar-vivat"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/315f5d76-8904-11e9-8888-0218eaf05005.jpg"
---

<p class="intro">Verzekeraar NN Group en investeerder Athora nemen verzekeraar Vivat over van het Chinese Anbang.</p> <p>Athora verkrijgt de zogeheten leven-activiteiten van Vivat en het vermogensbeheer.</p><p>NN neemt de niet-leven-activiteiten over als nieuwe eigenaar van Vivat Schadeverzekeringen. Daar betaalt de beursgenoteerde verzekeraar 416 miljoen euro voor. Volledige financiële details werden niet verstrekt.</p><p>Alle merken van Vivat, waaronder Zwitserleven en Reaal, blijven op de Nederlandse markt bestaan. Het hoofdkantoor van Vivat blijft in Amstelveen. Naar verluidt hadden ook ASR, en Aegon samen met de Amerikaanse investeerder Blackstone interesse in een overname van Vivat.</p><p>NN stelt dat met de overname zijn positie op de Nederlandse markt wordt versterkt. Het is de bedoeling dat de transactie in het eerste kwartaal van 2020 wordt afgerond. Topman Lard Friese zei in een toelichting dat na de overname van Delta Lloyd in 2017 het bedrijf waardevolle ervaring heeft opgedaan met het succesvol integreren van bedrijfsactiviteiten.</p><p>Athora is een gespecialiseerde opkoper op verzekeringsgebied en gevestigd in Bermuda. Topman Michele Bareggi verklaarde dat met de deal Athora zijn intrede doet op de Nederlandse markt, na eerdere aankopen in Duitsland, België en Ierland. Het bedrijf gaf aan te willen investeren in de Nederlandse leven-activiteiten.</p><p>Vivat werd door de Chinese moeder Anbang in de etalage gezet omdat dat bedrijf door veel aankopen een enorme schuldenlast heeft. De Chinese staat stelde het bedrijf daarop onder curatele.</p><p>Anbang kocht de Nederlandse verzekeraar in 2015. De voormalige topman van Anbang, Wu Xiaohui, werd vorig jaar veroordeeld tot een jarenlange celstraf wegens fraude en corruptie.</p><p>Reactie vakbond</p><p>FNV Finance roept op om zo snel mogelijk goede afspraken te maken over de toekomst van de medewerkers. „Niet alleen het belang van de eigenaar om zoveel mogelijk geld te genereren bij verkoop en de belangen van de klanten moeten meewegen”, stelt Fred Polhout van FNV Finance.</p><p>„De afgelopen jaren is door de Vivat-medewerkers keihard gewerkt om het bedrijf te brengen waar het nu is. Behoud van werkgelegenheid is voor hen van levensbelang.”</p>
