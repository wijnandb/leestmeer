---
layout: post
title: "Uitleveringswet Hongkong voorlopig in ijskast"
date: Sat, 15 Jun 2019 09:49:00 +0200
category: buitenland
externe_link: "https://www.telegraaf.nl/nieuws/1579025065/uitleveringswet-hongkong-voorlopig-in-ijskast"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9516b30e-8f5e-11e9-8888-0218eaf05005.jpg"
---

<p class="intro">Het bestuur van Hongkong zet een omstreden uitleveringswet voorlopig in de ijskast. De hoogste bestuurder van de Aziatische metropool, Carrie Lam, maakte zaterdag bekend dat de doorvoering van het wetsvoorstel voor onbepaalde tijd wordt opgeschort.</p> <p>De uitleveringswet zou het onder meer mogelijk maken verdachten uit te leveren aan China. Tegenstanders zijn massaal de straat opgegaan om hun ongenoegen duidelijk te maken over dat plan. Zij wilden zondag weer demonstreren. Lam kwam door de aanhoudende onrust onder grote druk te staan om een uitweg te vinden.</p><p>Lam zei op een persconferentie dat het voorstel niet wordt ingetrokken. De regeling moet volgens haar voorkomen dat criminelen zich kunnen schuilhouden in Hongkong. Lam wil nu eerst het draagvlak voor het plan vergroten. „We gaan meer uitleggen en luisteren naar de verschillende zienswijzen in de samenleving.” Er is niet vastgelegd hoe lang dat proces gaat duren.</p><p>Een ingewijde had tegen de lokale krant South China Morning Post gezegd dat onder meer is besloten tot uitstel om verder „geweld en bloedvergieten” te voorkomen. De politie trad woensdag hard op tegen betogers en gebruikte onder meer traangas en rubberkogels.</p><p>Alsnog de straat op</p><p>Ondanks de knieval van Lam willen tegenstanders van de uitleveringswet zondag alsnog de straat opgaan. Zij willen dat het plan helemaal van tafel gaat. „We moeten de regering duidelijk maken dat de inwoners van Hongkong zullen volhouden en hun protesten niet zullen staken tot de wet is ingetrokken”, zei Jimmy Sham van het Civil Human Rights Front.</p><p>Hongkong was een Britse kolonie en is in 1997 teruggegeven aan China, maar heeft sindsdien en autonome status met een eigen rechtssysteem. Veel inwoners zien de rest van China als buitenland. Ze vrezen dat de uitleveringswet het eigen rechtssysteem zal ondermijnen.</p><p>Peking laat weten achter het opschorten van het wetsvoorstel te staan. Een woordvoerder van het Chinese ministerie van Buitenlandse Zaken omschreef het besluit als een poging „naar de denkbeelden van de gemeenschap te luisteren” en de rust te doen terugkeren. „We steunen, respecteren en begrijpen dit besluit.”</p>
