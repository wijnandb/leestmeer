---
layout: post
title: "Faamnaam van 2019 bekendgemaakt door Coen en Sander"
date: Mon, 28 Oct 2019 18:12:23 +0100
category: nieuws
externe_link: "https://nos.nl/l/2308071"
feature_image: "https://nos.nl/data/image/2019/10/28/588117/1008x567.jpg"
aantal: 586
unieke: 332
bron: "NOS"
---

<p>De verkiezing voor faamnaam van 2019 is gewonnen door Mat Ras. De Radio 538-dj's Coen Swijnenberg en Sander Lantinga maakten de winnaar vanmiddag bekend in hun show. Andere genomineerden voor de verkiezing dit jaar waren Kenneth Wilhelmus, Elke Kant en Wil de Peuter.</p>
<p>"Hartstikke leuk", zegt Mat Ras nadat hij de prijs heeft gewonnen. "Ik had het niet verwacht, maar ik ben ook trots. Ook op mijn ouders, dat die de naam hebben gekozen."</p>
<p>Zelf is hij hartstikke blij met zijn naam, want iedereen onthoudt hem, zei hij eerder. "Ik krijg er eigenlijk weinig commentaar op. Als je het langzaam uitspreekt valt het wel mee. Maar als mensen het snel achter elkaar zeggen dan beginnen ze toch wel te glimlachen."</p>
<h2>'Naam waar hij trots op mag zijn'</h2>
<p>De dj's Coen en Sander gingen de afgelopen weken op zoek naar de grappigste en meest originele namen van Nederland. Luisteraars konden daarna stemmen op hun favoriet.</p>
<p>Sander Lantinga vindt het een terechte winnaar. "Mat Ras is een naam die faam in zich draagt, een naam waar hij trots op mag zijn, maar ook een beetje en naam waar om gelachen mag worden. Tussen alle andere namen trekt hij direct de aandacht en zorgt hij bij iedereen voor een glimlach."</p>
<p>De verkiezing van de meest bizarre combinatie van de voor- en achternaam bestaat al meer dan tien jaar. Coen Swijnenberg: "Wij zijn er ooit mee begonnen omdat we dachten: er zijn zoveel gekke namen in Nederland, laten we daar iets mee doen op de radio."</p>
<p>Dat de verkiezing een jarenlang succes zou worden, hadden ze niet verwacht. "We dachten dat de gekke namen na een tijdje wel op zouden zijn, maar na 12 jaar worden we nog steeds verrast."</p>
<h2>Van schaamnaam naar faamnaam</h2>
<p>De verkiezing werd eerder de 'schaamnaam-verkiezing' genoemd, maar dat was volgens de dj's geen gepaste naam. "Het is een naam waar je trots op mag zijn. En alle genomineerden zeggen altijd dat ze er heel erg blij mee zijn. Omdat je met een faamnaam vaak wel opvalt, bij sollicitaties bijvoorbeeld. Mensen onthouden je."</p>
<p>Dat ervaart Mat Ras ook. "Er werd vroeger wel eens wat geroepen, maar echt kwetsend was het nooit. De meeste reacties zie je pas als je nieuwe mensen tegenkomen, die moeten altijd nog even schakelen."</p>
<p>Een van Lantinga's favorieten is Wil Helmus. "Geweldig toch, als je zo heet?" Dit jaar vond hij ook Adriaan Bassie een goede kanshebber. "Die man is al ouder en bestond al voordat Bassie en Adriaan bekend werden. Op latere leeftijd werd zijn naam dus grappig."</p>
<p>"Nicky Maus, ook echt een goeie", vult Swijnenberg aan.</p>
<h2>Huit-Schimmel</h2>
<p>Na al die jaren zien de dj's wel een verklaring voor ouders die hun kind zo'n faamnaam geven. "Soms wordt het pas later grappig, bijvoorbeeld door een huwelijk. Een mevrouw Schimmel die trouwt met meneer Huit, heet opeens mevrouw Huit Schimmel. Daar kan je dan niks aan doen", zegt Lantinga. "Het is niet altijd de schuld van de ouders. Maar er zijn ook ouders die er niet genoeg bij stilstaan."</p>
<p>Mat Ras denkt niet dat zijn ouders er ooit over nagedacht hebben. "Mijn naam is een christelijke naam. Mattheus, dat werd daarna Mat. Toen hielden ze denk ik geen rekening met Mat Ras."</p>
<p>Aangezien de faamnamen volgens de dj's nog niet op zijn, komt er ook volgend jaar weer een verkiezing voor de meest bizarre combinatie van de voor- en achternaam. "De eerste aanmelding hebben we al binnen. Piet Zaas was dit jaar net te laat met aanmelden, dus die staat alvast genoteerd."</p>
