---
layout: post
title: "'Ibizagate' bezorgt Vengaboys heldenstatus in Oostenrijk"
date: Thu, 30 May 2019 22:53:39 +0200
category: nieuws
externe_link: "https://nos.nl/l/2287000"
feature_image: "https://nos.nl/data/image/2019/05/30/553659/1008x567.jpg"
---

<p>De Nederlandse band Vengaboys heeft niet alleen na twintig jaar weer een hit in Oostenrijk, ook trad de band daar gisteravond live op bij een protestdemonstratie in Wenen.</p>
<p>Aanleiding voor het recente succes in Oostenrijk is 'Ibizagate'. In een uitgelekte video was te zien hoe Heinz-Christian Strache, de vicepremier en de partijleider van de rechts-populistische partij FPÖ, op het Spaanse eiland een corrupte deal leek te willen sluiten met een Russische investeerder. Dat leidde tot het vertrek van de politicus en later ook van bondskanselier Sebastian Kurz.</p>
<p>Bekijk hier het optreden van de Vengaboys:</p>
<p>De Duitse komiek Jan Böhmermann plaatste voor de grap de videoclip van de hit We're going to Ibiza van de Nederlandse dancegroep op Twitter en dat werd door miljoenen volgers opgepikt en gedeeld. Het nummer uit 1999 groeide uit tot het protestlied tegen het rechts-populisme en werd na twintig jaar een nummer-1-hit in Oostenrijk.</p>
<p>Sindsdien stromen bij de door dj's Wessel van Diepen en Dennis van den Driesschen opgerichte band de aanvragen voor optredens in Oostenrijk binnen. Die kunnen ze vanwege andere afspraken niet honoreren, maar voor een uitnodiging om op te treden bij een protestdemonstratie in Wenen maakten ze wel tijd vrij. Boven op de beroemde Vengabus waarmee ze door Europa trekken, zongen ze We're going to Ibiza.</p>
