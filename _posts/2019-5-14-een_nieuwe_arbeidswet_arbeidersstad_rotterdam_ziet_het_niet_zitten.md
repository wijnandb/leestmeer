---
layout: post
title: "Een nieuwe arbeidswet? Arbeidersstad Rotterdam ziet het niet zitten"
date: Tue, 14 May 2019 17:48:47 +0200
category: nieuws
externe_link: "https://nos.nl/l/2284611"
feature_image: "https://nos.nl/data/image/2019/05/14/549914/1008x567.jpg"
---

<p>Het is een van de belangrijkste projecten van de huidige regering: de hervorming van de arbeidsmarkt. Minister Wouter Koolmees van Sociale Zaken en Werkgelegenheid wil met een nieuwe wet meer mensen aan een vaste baan helpen. Flexwerk en tijdelijke contracten moeten minder aantrekkelijk worden en het ontslaan van personeel in vaste dienst makkelijker.</p>
<p>Onder werkgevers- en werknemersorganisaties is er kritiek op de wet. De Tweede Kamer heeft de wet al aangenomen, maar in de Eerste Kamer, waar volgende week gepraat wordt over de wet, is er weerstand. </p>
<h2>'Wij zijn heel afhankelijk van flex'</h2>
<p>Met de nieuwe wet moet het minder aantrekkelijk worden voor werkgevers om mensen met een flexibel contract in dienst te nemen. Zo krijgen ook flexwerkers vanaf dag één recht op een ontslagvergoeding en moeten werkgevers voor flexkrachten een hogere ww-premie afdragen dan voor mensen in vaste dienst.</p>
<p>"Wij zijn een uitzendbureau, wij hebben dagelijks 1500 man aan het werk", zegt Martin van Dijk, financieel directeur van Logistic Force. Via zijn bureau werken veel mensen in de Rotterdamse haven. "Met deze nieuwe wetswijziging denken wij dat flex duurder wordt, maar we denken niet dat het leidt tot meer medewerkers met een vaste arbeidsovereenkomst."</p>
<p>Dirk Jan Postel van Kraaijvanger Architects (onder meer betrokken bij de vernieuwing van Rotterdam-Zuid) denkt er hetzelfde over. "We hebben ruim 54 mensen in dienst, van wie twintig mensen op tijdelijke basis. Bijna elke maand moeten we wel iemand vertellen dat iemands contract niet wordt verlengd. Dat is niet leuk, maar meer vaste contracten zitten er niet in."</p>
<p>Waarom niet? "Ons werk is heel conjunctuurgevoelig en voor werk zijn we heel afhankelijk of een project wel doorgaat."</p>
<p>Flex minder flex en vast minder vast. Dat is het doel van de Wet Arbeidsmarkt in Balans van minister Koolmees. De wet heeft nogal wat gevolgen voor de rechten van werknemers en werkgevers. Hoe het precies zit, legt econoom Mathijs Bouman uit: </p>
<p>Bij veel werknemers met een tijdelijk of flexibel contract is er wel de behoefte aan een vast contract. Bij Shanisa Hooi bijvoorbeeld. Zij heeft in meerdere horecazaken een tijdelijk contract gehad en werkte als freelancer. "In de toekomst zou ik wel een vast contract willen zodat ik vastigheid en stabiliteit heb. Ik wil heel veel kinderen en dan wil ik wel een goed inkomen hebben."</p>
<p>Maar het is voor Hooi niet makkelijk om een vast contract te krijgen, zegt zij. "Nee, dat is heel moeilijk. Maar ik maak me nu nog niet veel zorgen want ik ben nog jong. Maar in de toekomst zou het wel lastig voor me zijn."</p>
<h2>Makkelijker ontslag</h2>
<p>De nieuwe arbeidswet zou het minder risicovol voor werkgevers moeten maken om mensen zoals Hooi in vaste dienst te nemen, omdat het ontslagrecht wordt versoepeld.</p>
<p>Maar juist in sectoren als de horeca is het maar de vraag of de wet echt leidt tot meer vaste banen, zegt horecaondernemer Marco Bunk. Zijn restaurant Wilskracht zit in winkelcentrum Alexandrium. "Flexibel hebben we gewoon nodig in de horeca. We hebben seizoensmedewerkers, een hoop studenten. Die blijven even werken en gaan weer weg. De mensen gaan niet vast in onze bedrijfstak werken, daar voorziet deze wet niet in. Tegelijkertijd nemen mijn werkgeverslasten door deze wet wel toe."</p>
<p>Advocaat Babise de Laive krijgt veel vragen van werkgevers over de nieuwe wet. "Of het ongunstig voor ze zal uitpakken, of ze minder flexibel moeten werken en misschien naar zzp'ers of naar Payroll-constructies moeten overstappen. Je ziet wel dat mensen er echt mee bezig zijn."</p>
<p>"Sommige werkgevers zou ik aanrader om vaker een vast contract te bieden. Want flex wordt duurder en vast goedkoper, en werkgevers vergeten vaak dat hun inwerkkosten hoog zijn waardoor de eerste maanden nog helemaal niet zoveel opleveren."</p>
<p>Toch denkt uitzendbureaudirecteur Van Dijk dat de behoefte aan flex niet zal afnemen. "Ondernemers blijven de behoefte houden aan flexwerkers, dus gaan ze opzoek naar nieuwe oplossingen."</p>
<p>Architect Postel zegt door de nieuwe wet wel te overwegen meer mensen in vaste dienst te nemen. "Als ik maar op tijd en snel van ze af kan als het nodig is." </p>
