---
layout: post
title: "Hammer Series in Limburg: hoe werkt het ook alweer?"
date: Fri, 07 Jun 2019 09:59:22 +0200
category: sport
externe_link: "https://nos.nl/l/2287977"
feature_image: "https://nos.nl/data/image/2019/05/24/552346/1008x567.jpg"
---

<p>Ook dit jaar weer op de wielerkalender: de Hammer Series in Limburg. De wedstrijd die altijd even wat uitleg behoeft, ook al is het de derde editie. Want niet één renner wint aan het einde van het driedaagse evenement, maar een hele ploeg.</p>
<p>In 2017 zagen de Hammer Series het levenslicht. Eerst alleen in Limburg, een jaar later volgden ook Noorwegen en Hongkong. Het idee voor de koers kwam van Velon, het samenwerkingsverband van alle WorldTour-ploegen en een paar teams op het tweede niveau dat de wielersport wil blijven ontwikkelen.</p>
<h2>Koers op afgesloten circuit</h2>
<p>De Hammer Series zijn in niets te vergelijken met een normale wielerkoers. Om de wedstrijden aantrekkelijk te maken voor het publiek wordt er gereden op afgesloten parcoursen, in plaats van gestart in plaats A en gefinisht in plaats B. Ploegen strijden in Vaals en Sittard tegen elkaar op een circuit, waardoor de toeschouwers de renners minstens acht keer langs zien komen.</p>
<p>De wedstrijd bestaat uit drie onderdelen. Achtereenvolgens wordt er geklommen (vrijdag), gesprint (zaterdag) en is er een achtervolging (zondag).</p>
<p>Tom Dumoulin had dit weekeinde het uithangbord moeten zijn voor Hammer Limburg. Dumoulin zou in elk geval vrijdag de wedstrijd rijden, maar hij is nog herstellende van de blessure die hij in de Giro opliep. Hij is echter wel aanwezig, zij het niet op een fiets.</p>
<p>Dumoulin verricht het startschot van de wedstrijd, alvorens hij afreist naar Frankrijk, waar hij vanaf zondag zijn opwachting maakt in de Dauphiné.</p>
<h2>Vrijdag: Hammer Climb</h2>
<p>De eerste dag, de eerste discipline. Teams van vijf renners rijden acht ronden van 8,6 kilometer in en rond Vaals. Bovenop de Vaalserberg, nabij het Drielandenpunt, ligt de finish. Bij elke doorkomst zijn punten te verdienen door de eerste tien renners.</p>
<p>Na de tweede, vijfde en laatste ronde zijn er dubbele punten. Het team met de meeste punten wint deze etappe.</p>
<h2>Zaterdag: Hammer Sprint</h2>
<p>De tweede dag, de tweede discipline. Teams van vijf renners rijden acht ronden van 12,4 kilometer in en rond Sittard. De finish ligt in het Tom Dumoulin Bike Park. Bij elke doorkomst zijn punten te verdienen door de eerste tien renners.</p>
<p>Na de derde, vijfde en laatste ronde zijn er dubbele punten. Het team met de meeste punten wint de etappe.</p>
<h2>Zondag: Hammer Chase</h2>
<p>De derde dag, de laatste discipline. Teams van vijf renners starten in volgorde van het klassement, dat is opgemaakt aan de hand van de eerste twee onderdelen.</p>
<p>De ploeg die bovenaan staat, gaat als eerste van start, alle andere ploegen gaan in de achtervolging. Het team dat als eerste aan de finish komt, wint het klassement van Hammer Limburg.</p>
<p>Klik hier voor een lijst met deelnemende ploegen en renners.</p>
