---
layout: post
title: "'Belachelijk': milieuorganisaties blijven boos na Schiphol-brief minister"
date: Fri, 05 Jul 2019 20:08:27 +0200
categories: 
- financieel 
- economie 
externe_link: "https://nos.nl/l/2292209"
feature_image: "https://nos.nl/data/image/2019/06/27/559495/1008x567.jpg"
---

<p>Milieuorganisaties zijn niet te spreken over het besluit van minister Van Nieuwenhuizen van Infrastructuur en Waterstaat om Schiphol, onder voorwaarden, verder te laten groeien. Schiphol mag de komende jaren met 40.000 vliegbewegingen groeien, onder de voorwaarde dat de ernstige geluidshinder minder wordt.</p>
<p>In de brief van de minister van vandaag staan geen specifieke voorwaarden voor de uitstoot waaraan de luchtvaart moet voldoen om verder te mogen groeien, alleen voor hinder voor omwonenden. Ze zegt wel rekening te willen houden met de uitstoot van CO2, stikstof en (ultra)fijnstof.</p>
<h2>'Minister negeert klimaat'</h2>
<p>Natuur &amp; Milieu is kritisch, net als gisteren, toen de plannen al uitlekten. "Minister van Nieuwenhuizen negeert de harde grenzen die het klimaat stelt aan de ontwikkeling van de luchtvaart", zegt directeur Marjolein Demmers. "Het kabinet moet sturen op een absolute daling van de CO2-uitstoot. Het is de hoogste tijd dat de luchtvaartsector behandeld wordt als iedere andere sector."</p>
<p>Greenpeace neemt de term "belachelijk" in de mond. "Het kabinet zou niet moeten nadenken over hoe groei eruit zou moeten zien. Het kabinet zou moeten nadenken over krimp", zegt campagneleider Dewi Zloch. "Groeien binnen de grenzen van het klimaat en het milieu is op dit moment helemaal niet mogelijk, er zijn nog geen technieken beschikbaar die daarin kunnen voorzien."</p>
<h2>Middenweg</h2>
<p>Volgens luchtvaartdeskundige Joris Melkert van de TU Delft kiest de minister een politieke middenweg. "Voor de sector is nu duidelijk dat er geen absoluut slot op Schiphol komt. Ook zit er een handvat in naar de omwonenden. Die klagen heel veel over de nachtvluchten." De komende tijd is er tijd om na te denken, zegt Melkert. Bijvoorbeeld over hoe vluchten schoner kunnen worden.</p>
