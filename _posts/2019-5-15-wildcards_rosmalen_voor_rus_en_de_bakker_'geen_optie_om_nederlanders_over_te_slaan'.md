---
layout: post
title: "Wildcards Rosmalen voor Rus en De Bakker: 'Geen optie om Nederlanders over te slaan'"
date: Wed, 15 May 2019 12:51:17 +0200
category: sport
externe_link: "https://nos.nl/l/2284741"
feature_image: "https://nos.nl/data/image/2017/09/17/417881/1008x567.jpg"
---

<p>De Nederlandse tennissers Arantxa Rus en Thiemo de Bakker hebben een wildcard gekregen voor het internationale grastoernooi van Rosmalen (10-16 juni). Beiden stromen tijdens het hoofdtoernooi van de Libéma Open in.</p>
<p>Opvallend, want met name De Bakker kent met vijf zeges een mager seizoen. In januari werd ook duidelijk dat hij niet nodig was bij het Davis Cup-team.</p>
<p>Dat hij niet in beste vorm steekt, is voor toernooidirecteur Marcel Hunze geen issue. "Het alternatief is een wildcard aan een buitenlander schenken, maar bij ons is het geen optie om Nederlanders over te slaan."</p>
<p>Volgens Hunze was de keuze voor de twee landgenoten logisch. "We willen graag Nederlanders bij de mannen en vrouwen. Thiemo is een van de weinige mannen die dit seizoen op gras wil spelen."</p>
<p>De komst van bijvoorbeeld de broers Scott en Tallon Griekspoor, die wel tot het Davis Cup-team behoren, was uitgesloten.</p>
<p>Tallon Griekspoor kiest bijvoorbeeld voor een reeks graveltoernooien, omdat het onzeker is of zijn ranking in de weken rond Rosmalen wel voldoende is om na het toernooi ook nog deel te kunnen nemen aan andere grastoernooien die ter voorbereiding dienen op Wimbledon.</p>
<h2>Vier Nederlanders</h2>
<p>Met de deelname van Rus (nummer 129 op de wereldranglijst) en De Bakker (234) staat het aantal Nederlanders in Rosmalen op vier: ook Kiki Bertens en Robin Haase zijn volgende maand van de partij op het gras.</p>
<p>Voor De Bakker wordt het al de zesde deelname in Rosmalen. In 2014 reikte hij tot de kwartfinales. Dat lukte Rus in 2017. Ook doet de Nederlandse samen met Michaëlla Krajicek mee aan het dubbelspel.</p>
