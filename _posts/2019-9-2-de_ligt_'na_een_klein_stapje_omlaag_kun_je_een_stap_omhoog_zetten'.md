---
layout: post
title: "De Ligt: 'Na een klein stapje omlaag kun je een stap omhoog zetten'"
date: Mon, 02 Sep 2019 19:12:38 +0200
category: sport
externe_link: "https://nos.nl/l/2300081"
feature_image: "https://nos.nl/data/image/2019/09/02/574521/1008x567.jpg"
---

<p>Zijn start in de Serie A had hij zich anders voorgesteld. Matthijs de Ligt moest een week geleden de eerste competitiewedstrijd van Juventus vanaf de bank bekijken en afgelopen weekeinde verliep zijn officiële debuut ronduit ongelukkig.</p>
<p>Tegen Napoli zag De Ligt er bij twee van de drie tegengoals niet goed uit. Hirving Lozano kreeg alle ruimte om uit de rug van De Ligt te komen en Giovanni Di Lorenzo werd door de oud-Ajacied niet goed genoeg gedekt bij een vrije trap.</p>
<p>"Het liefst speel je goed, maar ja, dat gebeurt in het voetbal", zegt De Ligt bij de training van het Nederlands elftal. Oranje bereidt zich voor op de EK-kwalificatiewedstrijden tegen Duitsland (vrijdag in Hamburg) en Estland (maandag in Tallin).</p>
<p>Zelf blijft De Ligt ogenschijnlijk nuchter onder alle ophef omtrent zijn vorm. "Er zijn gelukkig in een seizoen rond de vijftig wedstrijden. De eerste was misschien niet de beste, laten we de volgende beter maken."</p>
<p>De Ligt kreeg veel over zich heen in Italië, maar bondscoach Ronald Koeman houdt alle vertrouwen in de centrale verdediger met het oog op het duel met Duitsland (aanstaande vrijdag).</p>
<p>"Hij oogde niet zoals wij het graag zien. Men denkt soms te makkelijk over veranderingen. Ik kan mij de krantenkoppen nog herinneren toen ik bij Barcelona begon: dat was niet best", zegt Koeman.</p>
<p>De Ligt is vanzelfsprekend blij met de woorden van de bondscoach. "Het is altijd fijn om te horen dat een trainer vertrouwen in je heeft."</p>
<h2>Even weg uit Turijn</h2>
<p>De interlands tegen Duitsland en Estland komen voor De Ligt op een prettig moment. "Het is een moment om je even te focussen op andere dingen en weer tot rust te komen."</p>
<p>"Het begin is altijd lastig, dat heb ik ondervonden. Er is veel gebeurd, het was een drukke periode de afgelopen maanden. Het is fijn hier even te komen, de timing is goed."</p>
<p>Het seizoen is nog maar net begonnen, maar de schijnwerpers zijn onverbiddelijk. De Ligt staat er vol in, maar benadrukt dat hij nog maar net is begonnen aan het nieuwe avontuur.</p>
<p>"Het is logisch dat je aan bepaalde dingen moet wennen als je van Ajax naar een ander land gaat, dat realiseer ik mezelf ook heel goed. Ik doe mijn best zo snel mogelijk te settelen, me de voetbalcultuur eigen te maken en dan te presteren."</p>
<p>Dat het begin niet optimaal was, wil De Ligt niet te groot maken. "Ik weet niet of je al van een dipje kan spreken, dat kan over een wedstrijd of tien. Na een klein stapje omlaag kun je een stap omhoog zetten."</p>
