---
layout: post
title: "Video: Williams moet huilend opgeven in finale Toronto"
date: Sun, 11 Aug 2019 21:04:02 +0200
categories: 
- sport 
- tennis 
externe_link: "https://www.telegraaf.nl/sport/1145211784/video-williams-moet-huilend-opgeven-in-finale-toronto"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5da7cfe2-bc82-11e9-91d8-02d2fb1aa1d7.jpg"
---

<p class="intro">Serena Williams moet nog even wachten op haar 73e titel op de WTA Tour.</p> <p>De 37-jarige Amerikaanse staakte in de finale van het toernooi in Toronto tegen de Canadese Bianca Andreescu in de eerste set al snel de strijd. De drievoudige kampioene keek op dat moment tegen een 3-1 achterstand aan. Williams begon op haar stoel plotseling te huilen waarna ze het duel voor gezien hield.</p><p>Amper geslapen</p><p>„Het spijt me dat ik het vandaag niet kon laten zien. Ik heb het geprobeerd, maar het lukte niet”, sprak een geëmotioneerde Williams tegen het publiek. Later legde ze uit dat ze in de halve finale op zaterdag tegen de Tsjechische Marie Bouzkova geblesseerd was geraakt aan haar rug. „Ik heb amper kunnen slapen. Ik kon ook niet goed bewegen. Hoe kun je een wedstrijd spelen zonder dat je kunt indraaien met je rug?”</p><p>Voor Andreescu (19) was het haar tweede eindzege in haar WTA-loopbaan. Ze won eerder dit jaar de titel in Indian Wells. Voor eigen publiek in Toronto won de getalenteerde tiener in de derde ronde van Kiki Bertens. Ze zal op de nieuwe wereldranglijst voor de eerste keer haar entree maken in de top-20. Andreescu begon als nummer 27 aan het hardcourttoernooi. Ze stond sinds Roland Garros (eind mei) aan de kant met een schouderblessure. Ze is de eerste Canadese in vijftig jaar die het toernooi heeft gewonnen.</p><p>Voor Williams was het haar vierde mislukte finale op rij. De 23-voudige majorkampioene won begin 2017 bij de Australian Open haar laatste titel.</p>
