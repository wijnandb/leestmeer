---
layout: post
title: "'Nibali wordt ploeggenoot Mollema bij Trek-Segafredo'"
date: Tue, 04 Jun 2019 12:45:53 +0200
categories: 
- sport 
- wielrennen 
externe_link: "https://nos.nl/l/2287570"
feature_image: "https://nos.nl/data/image/2019/06/04/554574/1008x567.jpg"
---

<p>Vincenzo Nibali wordt de nieuwe ploegmaat van Bauke Mollema bij Trek-Segafredo. Dat heeft Massimo Zanetti, de eigenaar van Segafredo, bekendgemaakt.</p>
<p>De directeur van het Italiaanse koffiemerk en één van de hoofdsponsoren van de Amerikaanse wielerformatie aasde al jaren op de handtekening van Nibali.</p>
<p>In 2015 liet Zanetti al weten graag Nibali in de kleuren van zijn wielerformatie te zien rijden. Tegen de Italiaanse sportkrant La Gazzetta dello Sport meldt Zanetti dat hij Nibali nu 'binnen heeft'. Volgens hem is Nibali de beste wielrenner die Italië te bieden heeft. "Hij is een van de beste wielrenners ter wereld."</p>
<p>Op 1 augustus wordt het transfernieuws officieel bekendgemaakt en volgend seizoen sluit Nibali zich bij Trek-Segafredo aan. Nibali neemt naast zijn broer Antonio ook zijn coach, fysiotherapeut en dokter mee naar Trek-Segafredo. In 2020 rijden naast Mollema onder anderen ook Koen de Kort en Richie Porte bij de wielerformatie.</p>
<p>De Haai van Messina, zoals Nibali ook wel genoemd wordt, werd zondag tweede in het eindklassement van de Giro d'Italia. Mollema was de beste Nederlander en eindigde als vijfde.</p>
