---
layout: post
title: "Speelgoedfabrikant uit Heerhugowaard in de clinch met Messi om step"
date: Wed, 30 Oct 2019 09:53:10 +0100
category: nieuws
externe_link: "https://nos.nl/l/2308274"
feature_image: "https://nos.nl/data/image/2019/10/30/588455/1008x567.jpg"
aantal: 307
unieke: 180
bron: "NOS"
---

<p>Lionel Messi moet maandag voor de Spaanse rechter verschijnen vanwege een zakelijk geschil met een bedrijf uit Heerhugowaard. Directeur Joost Blom van Easy2Company zegt naar aanleiding van berichtgeving in De Telegraaf dat de stervoetballer in gebreke is gebleven.</p>
<p>Messi en Blom sloten in mei 2014 een contract voor de promotie van de Space Scooter. Dat is een step die vooruitkomt door de voetplank als een soort wipwap naar voren en naar achteren te bewegen.</p>
<p>In deze promotievideo uit 2014 laat Messi zelf zien hoe de step werkt:</p>
<p>Volgens Blom staat het speelgoed bij een op de drie gezinnen in Nederland thuis, en was het zijn ambitie om dat ook in het buitenland voor elkaar te krijgen. "Dat we als een van de weinige bedrijven in de wereld mogen samenwerken met Lionel Messi is een mijlpaal voor ons bedrijf", zei Blom hoopvol in 2014.</p>
<p>Maar het liep uit op een deceptie. Onderdeel van de afspraken was volgens Blom dat Messi.com zou worden uitgebreid met een webwinkel. "Dat was voor ons een uitgelezen kans om het product onder de aandacht van zijn miljoenen fans te brengen", zegt hij in het NOS Radio 1 Journaal. "Maar tot op de dag van vandaag is die shop er niet. Bij het promoten en verkopen van de step op zijn platform zijn ze in gebreke gebleven."</p>
<p>Met de deal was veel geld gemoeid, maar hoeveel precies wil Blom nu niet zeggen. Of het in de miljoenen liep? "Zou zomaar kunnen. Het was een behoorlijk bedrag."</p>
<p>Blom noemt het heel jammer dat het zo is gelopen. "We hadden van zo'n professionele voetballer ook een professioneel management verwacht."</p>
<p>Messi moet maandag voorkomen om te verklaren over de afspraken met het Nederlandse bedrijf. De stervoetballer is zelf ook niet tevreden over de samenwerking met Blom. Volgens De Telegraaf wil de Argentijn nog geld van hem zien.</p>
