---
layout: post
title: "AFM: wettelijke regels crowdfunding ontbreken"
date: Wed, 05 Jun 2019 13:38:12 +0200
categories: 
- financieel 
- koersen 
externe_link: "https://www.telegraaf.nl/financieel/277774522/afm-wettelijke-regels-crowdfunding-ontbreken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/66465abe-8786-11e9-81f9-0217670beecd.jpg"
---

<p class="intro">Er zijn wettelijke regels nodig om misstanden rondom crowdfunding te kunnen aanpakken. Dat zegt de Autoriteit Financiële Markten (AFM).</p> <p>De AFM reageert op berichtgeving van Trouw en De Groene Amsterdammer over mkb-bedrijven die failliet gaan doordat ze bij gecrowdfunde leningen soms woekerrentes moeten betalen aan crowdfundingplatforms.</p><p>„Wij hebben al meermaals onze zorgen geuit over het gebrek aan regelgeving”, aldus een woordvoerster van de AFM. In Europees verband wordt wel gewerkt aan wetgeving, laat de toezichthouder weten.</p><p>De AFM heeft crowdfundingplatforms niet helemaal de vrije hand gegeven. „We hebben gekozen om ze met een ontheffing toe te laten op de markt. Dan moeten ze nog wel aan enkele eisen voldoen.” Zo worden de bestuurders van de platforms gecontroleerd en zijn er eisen aan goed bestuur en aan de organisatie. Ook moeten de partijen ieder halfjaar informatie aan de toezichthouder aanleveren.</p><p>Stichting MKB Financiering onderschrijft de behoefte aan regelgeving. „Wij vinden ook dat die te lang op zich laat wachten”, laat voorzitter Ronald Kleverlaan weten. „Dit wil je niet”, reageert hij op de bevindingen van Trouw en De Groene Amsterdammer. Wel wijst hij erop dat de sector, die behalve crowdfunding ook alternatieve beurzen en zaken als factoring en flitskredieten omvat, een gezamenlijke gedragscode heeft afgesproken enkele maanden geleden. Die gaat op 1 juli in.</p>
