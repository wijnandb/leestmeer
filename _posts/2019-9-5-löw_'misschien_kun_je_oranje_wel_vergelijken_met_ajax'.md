---
layout: post
title: "Löw: 'Misschien kun je Oranje wel vergelijken met Ajax'"
date: Thu, 05 Sep 2019 22:21:25 +0200
category: sport
externe_link: "https://nos.nl/l/2300511"
feature_image: "https://nos.nl/data/image/2019/09/05/575234/1008x567.jpg"
---

<p>"Misschien kun je het Nederlands elftal wel vergelijken met Ajax. Aanvallend voetbal, veel positiewisselingen en een snelle omschakeling bij balverlies. Ronald Koeman is natuurlijk bekend met de Ajax- en ook Barcelona-school."</p>
<p>Bondscoach Joachim Löw beseft dat het vrijdagavond in Hamburg wederom een lastige wedstrijd wordt voor Duitsland, al is zijn ploeg de EK-kwalificatie beter gestart. "Maar Oranje heeft zich sterk verbeterd. Ze spelen een ander soort voetbal dan vier, vijf jaar geleden."</p>
<p>De Duitsers trokken eind maart met 3-2 aan het langste eind in Amsterdam, door een late treffer van Nico Schulz. Met negen punten uit drie duels liggen de oosterburen op koers voor het EK. Oranje staat op drie uit twee.</p>
<p>Löw liet op de persconferentie weten dat Manuel Neuer en Serge Gnabry sowieso aan de aftrap staan in het Volksparkstadion, in 1988 het toneel van de historische halve finale tussen beide landen op het EK. Marc-André ter Stegen staat mogelijk maandag op doel tegen Noord-Ierland.</p>
<p>Door de afwezigheid van de geblesseerde Leroy Sané moet Löw in de aanval enigszins improviseren. "Zijn blessure doet ons een beetje pijn. Julian Brandt maakt op de training een goede indruk en Timo Werner staat al op vijf goals in de Bundesliga. Ik heb dus meerdere mogelijkheden."</p>
<p>Naast Sané kan Löw geen beroep doen op Bayern München-middenvelder Leon Goretzka, die licht geblesseerd is. De absentie van Antonio Rüdiger, Thilo Kehrer en Julian Draxler was al langer bekend.</p>
