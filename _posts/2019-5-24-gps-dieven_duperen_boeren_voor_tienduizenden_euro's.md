---
layout: post
title: "Gps-dieven duperen boeren voor tienduizenden euro's"
date: Fri, 24 May 2019 14:11:32 +0200
category: nieuws
externe_link: "https://nos.nl/l/2286112"
feature_image: "https://nos.nl/data/image/2019/05/24/552244/1008x567.jpg"
---

<p>In Nederland is een bende actief die het voorzien heeft op gps-apparatuur in landbouwvoertuigen. Sinds begin april was het op acht plaatsen raak in Zeeland en inmiddels zijn er ook meldingen gekomen uit Groningen, Brabant en Gelderland. Voor de gedupeerde boeren loopt de schade in de tienduizenden euro's.</p>
<p>In Sluis was gisteravond een speciale bijeenkomst voor Zeeuwse boeren. De politie vertelde daar dat de zaak - die ook al tot Kamervragen leidde - nu landelijk wordt opgepakt. "We gaan ervan uit dat er een professionele organisatie achter zit, die een voorliefde heeft voor John Deere-apparatuur."</p>
<h2>220.000 euro schade</h2>
<p>Boerin Marla den Hamer uit Zuidzande in Zeeuws-Vlaanderen is een van de gedupeerden. Bij haar loonbedrijf werden begin deze maand elf gps-systemen gestolen. Totale schade: 220.000 euro. De daders wisten wat ze deden, zegt Den Hamer tegen Omroep Zeeland.</p>
<p>"Ze hebben eerst een camera verbogen die op de achtergevel gericht stond. Ze wisten precies hoe of wat en zijn met meerdere personen naar binnen gegaan. Ze hadden veel kennis van de systemen en zijn veertig minuten hun gang gegaan."</p>
<p>De schrik zit er goed in bij Den Hamer. "Ik wil niemand bang maken om in de polder te gaan wonen, maar ik ben het nu wel. Ik ga bijvoorbeeld 's avonds niet meer op m'n gemak de schuur in en dat is een vreselijk naar gevoel."</p>
<p>Aan de beveiliging schortte het volgens de boerin niet. "We hadden alles voor elkaar. De systemen waren goed opgeborgen. We hebben een alarmsysteem, camera's, verlichting, maar het maakte allemaal niets uit." Den Hamer is bezig om nog meer maatregelen te treffen. "Het wordt bijna een gevangenis bij ons."</p>
<p>Vooralsnog ontbreekt van de daders elk spoor. "Er is tot nu toe geen dna-materiaal gevonden. Dat komt omdat de daders vermoedelijk handschoenen gebruiken", zegt de politie.</p>
<p>De bende zou ook al in BelgiÃ«, Frankrijk en Duitsland hebben toegeslagen. De Nederlandse politie werkt met de buitenlandse collega's samen om de gps-dieven te pakken.</p>
<h2>Precisielandbouw</h2>
<p>Met de gps-systemen kunnen boeren precisielandbouw bedrijven. De systemen regelen de besturing van de tractor en de machines daarachter en houden precies bij waar op het perceel al bemest is en waar nog niet. "We vermoeden dat de gestolen systemen in het buitenland worden verkocht", zegt Jaap van Wenum, voorzitter van LTO Akkerbouw.</p>
<p>"Als boeren zijn we gewend om de tractor op het erf te laten staan. Maar dat kan niet meer, hij moet tegenwoordig achter slot en grendel."</p>
