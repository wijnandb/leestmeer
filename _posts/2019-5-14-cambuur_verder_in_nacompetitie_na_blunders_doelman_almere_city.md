---
layout: post
title: "Cambuur verder in nacompetitie na blunders doelman Almere City"
date: Tue, 14 May 2019 22:42:29 +0200
category: sport
externe_link: "https://nos.nl/l/2284664"
feature_image: "https://nos.nl/data/image/2019/05/14/549994/1008x567.jpg"
---

<p>SC Cambuur heeft met dank aan Almere City-doelman Agil Etemadi de halve finales van de nacompetitie bereikt. De Friezen wonnen door twee blunders van Etemadi met 2-1 in Almere.</p>
<p>Dat was voor Cambuur na het eerdere 2-2 gelijkspel genoeg om door te gaan naar de volgende ronde. Daarin is zondag de nummer zeventien van de eredivisie - op dit moment is dat De Graafschap - de tegenstander.</p>
<p>Pikant detail: Henk de Jong, momenteel coach in Doetinchem, staat volgend jaar voor de groep in Leeuwarden. </p>
<h2>Blunders Etemadi</h2>
<p>Bij het eerste doelpunt van Cambuur - van Nigel Robertha - liet Almere-keeper Etemadi de bal los. Bij de tweede tastte hij helemaal mis, waardoor de bal via Anwar Bensabouh in het eigen doel viel.</p>
<p>Almere zocht daarna uiteraard de weg naar voren, maar kwam niet verder dan een doelpunt van Niek Vossebelt vlak na rust.</p>
<h2>Ook RKC is door</h2>
<p>Eerder op de avond bereikte ook RKC Waalwijk de halve finales, ten koste van NEC. RKC neemt het zondag op tegen de nummer zestien van de eredivisie. Nu is dat Excelsior.</p>
