---
layout: post
title: "Schotland uitgeschakeld na knotsgekke comeback Argentinië"
date: Wed, 19 Jun 2019 23:11:10 +0200
category: sport
externe_link: "https://nos.nl/l/2289776"
feature_image: "https://nos.nl/data/image/2019/06/19/557768/1008x567.jpg"
---

<p>De voetbalsters van Schotland en Argentinië kunnen een plek in de tweede ronde van het WK in Frankrijk waarschijnlijk vergeten. In een van de vermakelijkste wedstrijden van het WK gaven de Schotten een 3-0 voorsprong uit handen.</p>
<p>In de 94ste minuut maakte Bonsegundo de 3-3, waardoor de Schotse vrouwen uitgeschakeld zijn. Argentinië maakt met twee punten nog een kleine kans op de tweede ronde en moet hopen dat de wedstrijden Kameroen-Nieuw-Zeeland en Chili-Thailand geen winnaar opleveren.</p>
<h2>Flitsende openingsfase</h2>
<p>Argentinië had in drie deelnames aan een WK pas twee gescoord, maar dat weerhield de Zuid-Amerikaanse vrouwen er niet van furieus van start te gaan. Na een fraaie actie en dito voorzet van Florencia Bonsegundo kopte Mariana Laroquette snoeihard op de lat. In de rebound stuitte Sole Jaimes op doelvrouw Lee Alexander.</p>
<p>Even later stond het 1-0 voor Schotland. Erin Cuthbert zette goed door, maar zag haar schot in eerste instantie gekeerd worden door de Argentijnse keepster Vanina Correa. Cuthbert kreeg de bal echter weer voor de voeten, zette voor op Kim Little en die tikte rustig binnen.</p>
<p>Kort na rust deelden de Schotten een tweede dreun uit. Caroline Weir had een prima voorzet in huis en Jenny Beattie kopte gedecideerd raak.</p>
<p>Uitblinkster Erin Cuthbert deed ook nog een duit in het zakje. Leanne Crichton kopte op de paal, Cuthbert was alert en maakte 3-0.</p>
<h2>Argentijnse comeback</h2>
<p>Daarmee leek het pleit beslecht, maar daar dachten de Argentijnse vrouwen anders over. De pas 17-jarige invalster Dallila Ipolito bediende een andere invalster, Milagros Mendez, en die schoof de bal langs Alexander.</p>
<p>Argentinië begon te geloven in een comeback, nadat een afstandsschot van Bonsegundo via de lat achter de Schotse doellijn was beland.</p>
<p>In de 87ste minuut kreeg Argentinië een strafschop, nadat Sophie Howard haar tackle op Aldana Cometti verkeerd had ingeschat. De Noord-Koreaanse scheidsrechter wuifde het voorval eerst nog weg, maar op aandringen van de VAR ging de bal toch op de stip.</p>
<h2>Keepster te vroeg van de lijn</h2>
<p>Alexander leek de held van Schotland te worden door de inzet van Bonsegundo in twee instanties te keren, maar net als eerder in het toernooi stak de VAR daar een stokje voor. Alexander was te vroeg van haar lijn gekomen en dus mocht Bonsegundo ruim zeven minuten later nogmaals van elf meter aanleggen.</p>
<p>Die kans greep ze wel, maar tijd voor de winnende goal was Argentinië (of Schotland) niet meer gegund. </p>
