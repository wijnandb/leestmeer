---
layout: post
title: "Britse Lagerhuisvoorzitter John Bercow stapt op 'na belofte aan vrouw'"
date: Mon, 09 Sep 2019 17:09:39 +0200
category: buitenland
externe_link: "http://feeds.nos.nl/~r/nosnieuwsbuitenland/~3/enNDxwK4t-M/2301002"
feature_image: "https://nos.nl/data/image/2019/09/09/576150/1008x567.jpg"
---

<p>De voorzitter van het Britse Lagerhuis, John Bercow, stapt op. Hij doet dat uiterlijk op 31 oktober, de dag dat Groot-Brittannië de EU zou moeten verlaten. Maar als er vandaag wordt gestemd voor nieuwe verkiezingen stapt hij al eerder op, zegt hij. Hij gaat dan weg voordat de campagnes beginnen.</p>
<p>In zijn speech bedankt hij onder anderen zijn vrouw en kinderen:</p>
<p>De kleurrijke Bercow, die steevast ijverde voor een sterke rol van het parlement in het brexit-proces, lag onder vuur bij de brexiteers binnen de Conservatieve partij. In de ogen van deze Conservatieven heeft hij zich niet onpartijdig genoeg opgesteld.</p>
<p>Bercow besloot afgelopen dinsdag om parlementariërs te laten stemmen over een nieuw uitstel van de brexit, tot 31 januari volgend jaar. Daarmee probeert het parlement een no-deal eind oktober te voorkomen.</p>
<p>John Bercow stond het afgelopen jaar vaak in de belangstelling. Wie is toch 'mr Speaker'?</p>
<p>Bercow is tien jaar parlementsvoorzitter geweest. In een emotionele speech zei hij dat hij in 2017 al aan zijn vrouw en kinderen had beloofd dat dit zijn laatste periode als voorzitter zou zijn.</p>
<p>"Als het huis vanavond stemt voor nieuwe verkiezingen, eindigt mijn ambtstermijn als dit parlement afloopt", zei hij. "Als dat niet gebeurt, is het volgens mij het minst verstorend en het meest democratisch om af te treden bij het afsluiten van de zaken op donderdag 31 oktober."</p>
<h2>Conservatieven buitenspel</h2>
<p>Na zijn speech kreeg hij een staande ovatie van Labour, maar de meeste Tories bleven op hun bankje zitten. Zij zijn niet blij met deze gang van zaken, want door Bercows vertrek vóór de nieuwe verkiezingen kan het huidige parlement een nieuwe voorzitter kiezen.</p>
<p>Daarmee voorkomt Bercow dat de Conservatieve partij van premier Johnson, als die bij nieuwe verkiezingen een meerderheid zou halen, een voorzitter kan kiezen die onvoorwaardelijk trouw is aan de premier. Op dit moment heeft Johnson namelijk geen meerderheid meer in Lagerhuis.</p>
<p>Vorige week liep een boos fractielid over naar de Liberaal Democraten, en werden diverse leden uit de partij gezet als straf voor hun rebellie tegen de brexit-koers van Johnson.</p><img src="http://feeds.feedburner.com/~r/nosnieuwsbuitenland/~4/enNDxwK4t-M" height="1" width="1" alt=""/>
