---
layout: post
title: "'Zo verrassend is de ontwikkeling van Roglic niet'"
date: Tue, 28 May 2019 06:59:45 +0200
category: nieuws
externe_link: "https://nos.nl/l/2286619"
feature_image: "https://nos.nl/data/image/2019/05/28/553039/1008x567.jpg"
---

<p>De prestaties van Primoz Roglic worden door sommigen met argusogen bekeken. Zijn sterke optreden in de Giro d'Italia, uitspraken van oud-ploeggenoot Stef Clement en het onderzoek naar banden tussen de Sloveense wielersport en onder meer de bloeddopingzaak Operation Aderlass; het is voer voor verdenkingen.</p>
<p>Ook in het Sportforum gaat het over de Sloveen in Nederlandse dienst. "Ik vind dat heel veel mensen in Nederland boter op hun hoofd hebben", zegt wieleranalist Danny Nelissen.</p>
<p>Hij heeft dezelfde mening als Clement, die vorige week in het Sportforum zei dat Nederlanders met andere ogen naar Roglic zouden kijken als hij bij bijvoorbeeld Astana had gereden. "Wie bij Astana rijdt, doet alles verkeerd, omdat er ooit in het verleden iets gebeurd is. En dan rijdt er een Sloveen bij een Nederlandse ploeg en dan zou dat niet kunnen gebeuren", aldus Nelissen. Volgens mij is het Jumbo-team een voortvloeisel uit het oude Rabobank-team, waar alles fout ging. Het kan overal gebeuren."</p>
<p>Nelissen is eigenlijk helemaal niet verbaasd door de ontwikkeling van Roglic. "Ik heb een keer een aerodynamica-test van de ploeg meegemaakt. Merijn Zeeman, een van de trainers, vertelde dat ze iets van 40 watt hadden gewonnen door Roglic goed op z'n fiets te zetten. En daarvoor, tijdens de Giro-start in Apeldoorn in 2016, verloor hij op een duizendste van Tom Dumoulin. Dus zo verrassend is het ook niet echt."</p>
<p>Naast wielrennen ging het in het Sportforum over tennis. Kiki Bertens begon gisteren aan Roland Garros als nummer vier van de wereld en een van de favorieten voor de eindzege. Ze plaatste zich voor de tweede ronde door in twee sets af te rekenen met de Française Pauline Parmentier.</p>
<p>Het zaadje voor de wereldtopper die Bertens nu is, is volgens Tjerk Bogtstra in haar jeugdjaren geplant. Toen ontfermde trainer Martin van der Brugghen zich over haar ontfermde. "Er waren niet veel mensen die dachten dat ze een wereldtopper zou worden. Veel mensen zeiden dat ze het niet zou redden. En dan heb je mensen nodig die in jou blijven geloven."</p>
<p>"Dat begint met jezelf, maar ook met een trainer en de thuisomgeving. Daar is het vooral begonnen. Het doorgaan, het doorzetten, dingen overwinnen, niet te veel luisteren naar mensen die het niet in je zien zitten."</p>
<p>Bogtstra denkt dat Bertens nummer één van de wereld kan worden. "Ik denk dat ze eraan toe is. En als dat niet zo is, is ze er volgend jaar aan toe. Ze krijgt steeds meer ervaring in het spelen van deze toernooien en voelt zich steeds comfortabeler bij het spelen van grote wedstrijden", aldus de oud-tennisbondscoach.</p>
<h2>'Oranje kan wereldkampioen worden'</h2>
<p>In Zeist is het momenteel een drukte van belang. De Oranjemannen van bondscoach Ronald Koeman bereiden zich daar voor op de halve finales van de Nations League tegen Engeland terwijl de Oranjevrouwen van bondscoach Sarina Wiegman zich opmaken voor het wereldkampioenschap in Frankrijk.</p>
<p>NOS-verslaggever Jeroen Stekelenburg volgt het Nederlands vrouwenvoetbalelftal en denkt dat de ploeg, die twee jaar geleden Europees kampioen werd, nu kans maakt op de wereldtitel. "Het is exact hetzelfde elftal, ze zijn twee jaar ouder en twee jaar beter, er zit ontzettend veel kwaliteit in de ploeg."</p>
<p>"Als het goed klikt, als er iets ontstaat, dan kan dit team wereldkampioen worden. Ze zijn niet de topfavoriet, maar de kwaliteit is er."</p>
