---
layout: post
title: "Italiaans drama dreigt op Damrak"
date: Tue, 28 May 2019 12:08:00 +0200
categories: 
- financieel 
- koersen 
externe_link: "https://www.telegraaf.nl/financieel/3657699/italiaans-drama-dreigt-op-damrak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6ae0f922-8131-11e9-8032-0217670beecd.png"
---

<p class="intro">Met de Amerikaans-Chinese handelsoorlog op de achtergrond, en de dreiging van een Brusselse miljardenboete voor Italië, zoeken beleggers een veilige haven. En dat zijn niet de aandelen.</p> <p>De Amsterdamse beurs gaat lunchen met 547,6 punten op de borden, een 0,3% lagere stand ten opzichte van maandag. De midkap-index staat, mede dankzij mooie plussen van zwaargewichten Air France KLM en SBM Offshore, wél in het groen: +0,2% op 751,3 punten.</p><p>De DAX in Frankfurt opende vanochtend in de plus, maar staat inmiddels 0,3% in het rood. De FTSE 100 in Londen staat nagenoeg onveranderd, terwijl de CAC-40 in Parijs 0,3% verliest.</p><p>De beurzen in Amerika, die gisteren gesloten waren vanwege Memorial day, lijken vanmiddag licht lager te gaan openen. Handelaren daar moeten de opmerking van Donald Trump nog verwerken, dat hij ’nog niet klaar is voor een deal met China’. De prijs van Brentolie klapt weer door de grens van $70, naar $70,50, een plus van 0,6%</p><p>Het is, met de traditioneel lauwe Hemelvaartsdag in het vooruitzicht en dus een zeer gefragmenteerde beurweek, „een gezapige dag”, constateert ABN Amro-handelaar Frank Bonsee.</p><p>De meeste beweging is te zien bij de rente op staatsobligaties: De Europese Commissie wil naar verluidt een boete van €4 miljard uitdelen aan Italië wegens de te hoge staatsschuld, en de rente op 10-jaarsobligaties van dat land schiet dus ook gelijk omhoog naar 2,70%.</p><p>Omlaag</p><p>Aan de andere kant duikt de Duitse rente nog wat verder onder nul, en volgen de Nederlandse staatsobligaties met een rente van 0,04%. „Het lijkt erop dat die weg naar beneden nog niet voorbij is”, stelt Bonsee.</p><p>Banken hadden het tussen andere sectoren relatief zwaar in Europa. Vooral Italiaanse banken als UniCredit en Intesa stonden tot zo’n 2,5% lager. Ook in Nederland geven de financiële aandelen vandaag niet thuis: ABN Amro verliest 0,4%, ING raakt 0,3% kwijt, en Aegon duikt zelfs 1,4% in de min. „Last van de Amerikaanse rente”, constateert Bonsee. Andere verzekeraars als ASR (-0,5%) en NN (-0,8%) delen in de malaise.</p><p>Betaalbedrijf Adyen (+0,2%) gaat dan weer een stuk beter na het bericht van Bloomberg dat de Amerikaanse betalingsdienstverlener Global Payments zijn branchegenoot Total System Services overneemt. Chemiebedrijf DSM leidt de dnas met 0,5% erbij.</p><p>Bij de hoofdfondsen zou staalreus ArcelorMittal (+0,3%) met Resurgent Power Ventures een bod uitbrengen op een energiecentrale van Essar Power.</p><p>Automakers blijven in heel Europa in beeld. Producent Renault (-1,4%) zal naar verwachting pas volgende week een definitief besluit nemen over het fusievoorstel van FiatChrysler (-1,3%).</p><p>In Azië boekte de Nikkei 0,4% winst. De Hangseng steeg 0,4%. Webbedrijf Alibaba zou een tweede beursnotering in Hongkong overwegen om zich in te dekken tegen rampscenario’s van de handelsoorlog tussen de VS en China.</p><p>Meer van zulk financieel nieuws iedere ochtend gratis in je mail? Meld je hier aan.</p>
