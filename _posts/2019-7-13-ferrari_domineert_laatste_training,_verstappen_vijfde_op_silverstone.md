---
layout: post
title: "Ferrari domineert laatste training, Verstappen vijfde op Silverstone"
date: Sat, 13 Jul 2019 13:14:34 +0200
categories: 
- sport 
- autosport 
externe_link: "https://nos.nl/l/2293306"
feature_image: "https://nos.nl/data/image/2019/07/13/563201/1008x567.jpg"
---

<p>Max Verstappen heeft nog wat werk te doen voor de kwalificatie van de Grand Prix van Groot-Brittannië. De Nederlander sloot de derde en laatste training met de Red Bull-wagen als vijfde af. Met 1.26,440 gaf Verstappen ruim een halve seconde toe op Charles Leclerc, die met zijn Ferrari (1.25,905) de snelste was.</p>
<p>Bij de start van de laatste training leek het weer de coureurs nog te gaan dwarszitten, toen het op het circuit van Silverstone begon te druppelen. De regen zette echter niet door, waarna de intermediates konden worden ingeruild voor de zachte band.</p>
<h2>Ferrari's snel</h2>
<p>Lange tijd leek Mercedes de dienst uit te maken, maar in de slotfase van de laatste training doken de Ferrari-coureurs Charles Leclerc en Sebastian Vettel nog onder de grens van 1 minuut en 26 seconden. Leclerc troefde Vettel (1.25,931) af met 0,026 seconde.</p>
<p>WK-leider Hamilton, die zondag op jacht gaat naar de zesde zege in zijn thuisrace, gaf 0,167 seconde toe op Leclerc. Verstappen, die nog een slippertje maakte, zag ook teamgenoot Pierre Gasly nog passeren.</p>
<p>Vanmiddag om 15.00 uur is de kwalificatie voor de GP van Groot-Brittannië.</p>
