---
layout: post
title: "Migrantendeal met Italië: 'Dit moet Salvini stoppen'"
date: Sun, 15 Sep 2019 22:47:18 +0200
category: nieuws
externe_link: "https://nos.nl/l/2301911"
feature_image: "https://nos.nl/data/image/2019/08/23/572069/1008x567.jpg"
aantal: 283
unieke: 200
bron: "NOS"
---

<p>Na toezeggingen van Duitsland en Frankrijk gaan de Italiaanse havens weer open voor bootmigranten. De twee landen zijn bereid elk een kwart van alle opvarenden op te nemen. De rest moet verdeeld worden over andere Europese landen.</p>
<p>Het plan is nog niet afgestemd met de hele EU: Nederland zou er bijvoorbeeld niets voor voelen. Maar toch zetten de twee landen door. Volgens Gerald Knaus, architect van de vluchtelingendeal met Turkije, zijn de achterliggende motieven duidelijk. En die zijn niet alleen humaan, maar vooral politiek.</p>
<p>"We hebben gezien hoe Salvini in 2013 een partij had die op 4 procent stond en er 37 procent van maakte. Hij leek even de premier van Italië te worden. Een potentiële politieke aardbeving voor Europa. Dat is voorkomen. Maar dit lijkt de laatste kans voor Europese regeringen en de regering van Italië om te tonen dat je migratie kunt beheersen zonder Salvini's wreedheid."</p>
<h2>Voorspelbare uitkomst</h2>
<p>De Italiaanse oppositieleider Matteo Salvini voerde vandaag weer campagne tegen de nieuwe Italiaanse regering en hoopt dat de afspraken geen succes worden. Dat gebeurt als de aantallen migranten door de afspraken weer groeien.</p>
<p>Knaus zegt dat afwachten geen optie is. Er moet meer worden gedaan. "We moeten met Tunesië praten. Veel van die mensen komen daarvandaan."</p>
<p>"In realiteit hebben we de ene crisis na de andere, het hele jaar door", zegt Knaus. "Er worden een paar mensen gered, en die zitten dan weken op zee. Met een zeer voorspelbare uitkomst, want elke keer nemen Duitsland, en anderen zoals Frankrijk, Portugal en Finland, ze op."</p>
<p>Dat moet stoppen, vindt Knaus. "Salvini wordt er alleen maar populairder van. We moeten een beter systeem vinden. Het is nu urgenter dan ooit om een doorbraak te bereiken."</p>
