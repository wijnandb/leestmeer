---
layout: post
title: "Australië dankzij vier goals Kerr naar achtste finales WK voetbal"
date: Tue, 18 Jun 2019 22:56:10 +0200
categories: 
- sport 
- voetbal 
externe_link: "https://nos.nl/l/2289627"
feature_image: "https://nos.nl/data/image/2019/06/18/557565/1008x567.jpg"
---

<p>De vrouwen van Australië hebben dankzij Sam Kerr de achtste finales van het WK voetbal gehaald. Jamaica, dat wel z'n allereerste WK-doelpunt wist te scoren, werd met 4-1 geklopt. Kerr maakte alle Australische treffers.</p>
<p>Voorafgaand aan het duel met Jamaica was Australië nog niet zeker van de achtste finales. Afhankelijk van de eigen score en de uitslag in de tweestrijd tussen Italië en Brazilië konden de 'Matildas' tweede of derde in de poule worden. Zelfs het doelsaldo zou nog een rol kunnen gaan spelen.</p>
<h2>Kopballen</h2>
<p>Het Australische elftal koos, met de achtste finales in het vooruitzicht, gelijk voor de aanval. De Jamaicaanse vrouwen, die sowieso de laatste wedstrijd van hun WK speelden, kwamen in de eerste helft nauwelijks in het doelgebied van de tegenstander.</p>
<p>Spits Sam Kerr werd volop gezocht door Australië en met succes. Al na tien minuten zette ze haar team op aangeven van Emily Gielnik met een schitterende kopbal op voorsprong.</p>
<p>Vlak voor rust was het weer raak. Dit keer was het Katrina Gorry die de bal panklaar op het hoofd van de 25-jarige aanvalster legde.</p>
<h2>Eerste WK-doelpunt Jamaica</h2>
<p>Debutant Jamaica, dat na het 3-0 verlies tegen Brazilië en de 5-0 nederlaag tegen Italië nog altijd op z'n eerste WK-treffer wachtte, verraste Australië vlak na rust. Havana Solaun ging de geschiedenisboeken in.</p>
<p>Kerr liet zich niet door de tegentreffer uit het veld slaan. Twintig minuten voor het eindsignaal voltooide zij haar hattrick. Even later profiteerde de spits van een enorme blunder van doelman Nicole McClure, die de bal van haar voet liet springen.</p>
<h2>Door op doelsaldo</h2>
<p>Hoewel Brazilië van Italië won, legde Australië beslag op de tweede plek in groep C. Het treft zaterdag Noorwegen.</p>
<p>Italië, Australië en Brazilië eindigden alle drie op zes punten, maar Italië heeft het beste doelsaldo. Dat van Australië en Brazilië is hetzelfde (plus drie), maar de Aussies hebben meer doelpunten gemaakt en komen daarom op de tweede plaats terecht. De Brazilianen gaan als een van 'de beste nummers drie' naar de achtste finales en treffen daarin Frankrijk of Duitsland.</p>
