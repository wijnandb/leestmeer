---
layout: post
title: "Vertrouw je Facebook tussen de lakens?"
date: Fri, 06 Sep 2019 17:22:53 +0200
category: nieuws
externe_link: "https://nos.nl/l/2300607"
feature_image: "https://nos.nl/data/image/2019/09/06/575409/1008x567.jpg"
---

<p>Facebook kende al je vrienden al, weet al wat je liket en probeert zich in je portemonnee te wurmen. Nu gaat het bedrijf zich ook met je liefdesleven bemoeien: Facebook Dating gaat van start in de VS en negentien andere landen. Begin volgend jaar volgt Europa.</p>
<p>De techreus positioneert zich als de ideale matchmaker: op basis van je activiteiten, wat jij leuk vindt en waarin je geïnteresseerd bent, worden potentiële geliefden aan je voorgesteld die zich ook hebben aangemeld in de app. Die staat overigens grotendeels los van je reguliere Facebook-account: je liefdesactiviteiten worden daar niet gedeeld.</p>
<p>Het bedrijf richt zich op ware liefde, niet een one-night-stand (zoals Tinder, is de subtiele boodschap). Vrienden en bekenden worden uitgesloten, tenzij je de crush-functie gebruikt: je kan negen bekenden als geheime liefde selecteren. Pas als die persoon hetzelfde doet, worden de identiteiten gedeeld.</p>
<h2>'Logische stap'</h2>
<p>Cybersecutiry-expert Mary-Jo de Leeuw vindt dat de nieuwe app goed past in het profiel van het bedrijf. "Het is een logische stap. Zo willen ze de grote groep 16 tot 24-jarigen die Facebook verlaat terugwinnen. Los van de liefde gaat het vooral om het terugveroveren van die markt."</p>
<p>Ook ziet De Leeuw kruisverbanden met de nieuwe cryptomunt die het netwerk lanceerde. "Als die datingsite dan goed loopt, kun je misschien upgraden en daar zul je dan misschien die munt voor nodig hebben", voorspelt ze.</p>
<p>Want, herinnert De Leeuw, Facebook gaat het om dollars, euro's en die nieuwe libra's. Ze heeft weinig vertrouwen in de belofte van Facebook dat de dienst gratis is en er geen advertenties zullen komen.</p>
<p>"Het is garantie tot de deur bij Facebook", meent ze. "Vroeger zeiden ze alleen mensen aan elkaar te willen koppelen, dat ze geen intentie hadden de data te gebruiken. Maar we zagen schandaal na schandaal na schandaal."</p>
<p>"Niet is gratis. Als je het niet terugverdient met reclame, dan misschien op een andere manier. Linksom of rechtsom moet je betalen."</p>
<h2>Data, data, data</h2>
<p>Ze wijst er bijvoorbeeld op dat Facebook nog meer vervlochten raakt in ons leven. En zo dus nog meer data binnenkrijgt. "Je weet nooit wat ze precies aan elkaar koppelen. Dat kunnen ze heel slim combineren."</p>
<p>"Stel je gaat op een date. Dankzij geolocation weet Facebook precies waar dat was. Met WhatsApp kan misschien achterhaald worden hoelang de date duurde, omdat iedereen na afloop meteen appt, om een nieuwe date te maken of je vriendinnen om te zeggen dat het een eikel was."</p>
<p>"Zo kan het bedrijf allemaal patronen ontdekken en doelgerichter adverteren. Misschien krijg je korting op het restaurant, op een lingerieset, of een hotelkamer. Vanuit dat perspectief zie ik zeker een verdienmodel."</p>
<h2>Worst</h2>
<p>De Leeuw geeft toe dat het andersom ook werkt. Juist doordat we ons zo blootgeven, werkt het bedrijf misschien wel beter dan reguliere datingsites. "In tegenstelling tot andere apps weet je zeker dat het echte mensen zijn. En doordat het bedrijf over 3 miljard mensen wereldwijd de voorkeur weet over sport, films, muziek, eten en andere interesses, zullen er nauwkeuriger matches komen."</p>
<p>"En mijn nichtje van 24 die graag een vriendje wil deelt toch al alles op Facebook, Insta en Tiktok. Die schandalen zullen haar allemaal worst wezen."</p>
