---
layout: post
title: "Sterke terugkeer Federer op Roland Garros"
date: Sun, 26 May 2019 16:44:18 +0200
category: sport
externe_link: "https://www.telegraaf.nl/sport/3648862/sterke-terugkeer-federer-op-roland-garros"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/85fa74d8-7fc7-11e9-b26a-02c309bc01c1.jpg"
---

<p class="intro">Roger Federer heeft een succesvolle terugkeer beleefd op Roland Garros. De kampioen van 2009, die de afgelopen drie edities van het grandslamtoernooi liet schieten, stond tegen de Italiaan Lorenzo Sonego geen set af: 6-2 6-4 6-4.</p> <p>De 37-jarige Federer ging op het vernieuwde Court Philippe Chatrier goed van start tegen de nummer 73 van de wereld en leidde na 12 minuten al met 4-0. In het restant oogde Sonego wat minder onwennig, maar hij kon de twintigvoudig grandslamkampioen geen moment bedreigen. Na een uur en 41 minuten was de zege binnen voor de Zwitser.</p><p>Federer verloor in de hele partij maar zeven punten op zijn eerste opslag en varieerde veel. Hij verscheen 29 keer aan het net en won 24 van die punten.</p><p>De afgelopen jaren sloeg Federer het gravelseizoen telkens over om tijd te nemen voor zijn gezin, rust te nemen en zich optimaal voor te bereiden op het grasseizoen, met Wimbledon als het hoogtepunt van zijn tennisjaar. "Ik zit in een fase dat ik vooral wil genieten en ik heb ook het gevoel dat ik geen lange rustpauze hoef in te lassen", zei Federer in januari na zijn uitschakeling op de Australian Open.</p><p>In aanloop naar Roland Garros deed Federer ook mee aan de masterstoernooien van Madrid en Rome. In Madrid verloor hij in de kwartfinales van de Oostenrijker Dominic Thiem, in Rome gaf hij bij de laatste acht op.</p><p>Vier jaar geleden deed Federer, die nu op de Duitser Oscar Otte stuit, voor het laatst mee in Parijs. Hij verloor toen in de kwartfinales van zijn landgenoot Stan Wawrinka.</p>
