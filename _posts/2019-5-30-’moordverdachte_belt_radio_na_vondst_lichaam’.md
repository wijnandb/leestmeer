---
layout: post
title: "’Moordverdachte belt radio na vondst lichaam’"
date: Thu, 30 May 2019 14:01:04 +0200
categories: 
- entertainment 
- opinie 
externe_link: "https://www.telegraaf.nl/nieuws/3670027/moordverdachte-belt-radio-na-vondst-lichaam"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/40c75700-82d3-11e9-99e9-02c309bc01c1.jpg"
---

<p class="intro">De man die ervan wordt verdacht een 78-jarige vrouw in Oostkapelle om het leven te hebben gebracht, heeft vlak na de vondst van haar lichaam naar een radioprogramma van Omroep Zeeland gebeld. Daar kwam hij met een emotioneel verhaal.</p> <p>Volgens de omroep bevestigen meerdere bronnen dat de man die vorige week vrijdag belde, dezelfde man is. Het lichaam van de vrouw werd twee uur voor de uitzending gevonden door de politie bij het appartementencomplex aan de Veldzigt. Ze is met geweld om het leven gebracht, zou later blijken. De 56-jarige buurman werd woensdag opgepakt.</p><p>In de uitzending rept de man met geen woord over de dood van zijn buurvrouw. Wel houdt de man een emotioneel betoog. Hij wordt gepest, vertelt hij. Buurtbewoners maken hem het leven zuur, vertelt hij.</p><p>„Het is gewoon zo schandalig, er is gewoon geen leven voor mij meer mogelijk”, zegt de man. Hij durft zijn huis niet meer uit. „Dingen worden van mijn balkon gestolen. M’n kettingslot is weg en de spaken van m’n fiets zijn doorgeknipt. M’n auto staat stil, omdat ik er niet in durf te rijden door wat men ermee flikt.”</p><p>’Terroriseerde de buurt’</p><p>Volgens buurtbewoners klopt er niets van het betoog van de man. Volgens hen terroriseert hij de buurt. Hij vernielde fietsen omdat ze verkeerd geparkeerd stonden, of stak autobanden lek. Velen zeggen bang voor de man te zijn. Een groep bewoners heeft meermaals de politie en de gemeente verwittigd. Sinds december houden ze een dossier bij waar 54 incidenten in staan, variërend van scheldpartijen tot vernielingen.</p><p>„Dan begon hij te schelden: wat ben je nou aan het doen? Vloeken en tieren. Het zijn kleine dingetjes. Niemand mocht op de parkeerplaatsen staan die nog vrij waren. Er werden ramen ingegooid, auto’s beschadigd, zelfs van een verpleegster die hier vaak kwam”, vertelt iemand.</p><p>De verdachte zit nog vast. Morgen zal blijken of hij langer in voorarrest blijft.</p>
