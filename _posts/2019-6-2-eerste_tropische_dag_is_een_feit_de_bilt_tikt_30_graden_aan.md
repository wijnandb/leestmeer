---
layout: post
title: "Eerste tropische dag is een feit: De Bilt tikt 30 graden aan"
date: Sun, 02 Jun 2019 10:57:21 +0200
category: binnenland
externe_link: "http://feeds.nos.nl/~r/nosnieuwsbinnenland/~3/-3MnSqxGn40/2287273"
feature_image: "https://nos.nl/data/image/2019/06/02/554144/1008x567.jpg"
---

<p>Het is vandaag de eerste officiële tropische dag van het jaar. In De Bilt werd het om 15.50 uur precies 30,0 graden. Voor een officiële tropische dag moet het in De Bilt 30 graden of meer worden.</p>
<p>Het is ook de warmste 2 juni ooit gemeten. Het vorige record, uit 1947, stond op 29,5 graden.</p>
<p>In De Bilt was het overigens niet het warmst. In Volkel in Brabant kwam de temperatuur uit op 32,2 graden. In de rest van het land waren de temperaturen ook hoog: aan de stranden was het zo'n 28 graden, verder landinwaarts was het warmer.</p>
<p>De zonkracht was vandaag zeer sterk: de zogenoemde uv-index lag rond de 7, waardoor men al binnen een kwartier kan verbranden.</p>
<p>Het was volgens Weerplaza overigens niet uitzonderlijk heet voor begin juni. Op 7 juni 1996 werd het in Volkel 34,8 graden.</p>
<h2>Extra treinen, files vanaf de stranden</h2>
<p>Vanwege het warme weer reed de NS tussen 10.00 uur en 19.00 uur met extra treinen van en naar Zandvoort. Automobilisten moesten vanuit de badplaatsen geduld hebben: veel verkeer keerde terug naar huis. Daardoor stonden er onder meer files op de wegen vanaf de Zeeuwse en Zuid-Hollandse stranden.</p>
<p>Op de stranden van Kijkduin en Scheveningen waren voor kinderen 06-polsbandjes beschikbaar. Met behulp van zo'n bandje, met daarop het telefoonnummer van hun ouders, kunnen kinderen worden herenigd met hun ouders als ze verdwaald zijn.</p>
<p>Ook bij meren was het druk. Zo riep de politie mensen op om niet naar het Henschotermeer in Utrecht te gaan. De parkeerplaatsen waren vol.</p>
<p>Op verschillende plaatsen werden evenementen afgelast. Zo ging de twintigste editie van de Maas en Waal Marathon in het Rivierengebied niet door, en werd ook de Mooi Ruinen Run in Drenthe afgelast. In 't Gooi hadden de organisatoren van de Driedorpenloop de halve marathon afgelast vanwege de warmte. De andere afstanden gingen wel door.</p>
<p>Bij festivals werden ook maatregelen genomen. Bezoekers van Best Kept Secret in Safaripark Beekse Bergen mochten hun eigen flesje meenemen en gratis water tappen. Bij Intents in Oisterwijk werden grote ventilatoren geplaatst. Bij het concert van Marco Borsato in de Kuip dat vanmiddag werd gehouden, mochten bezoekers ook hun flesje meenemen.</p>
<p>In Maassluis is een man overleden nadat hij tijdens het zwemmen in de Boonervliet onwel was geraakt. De man werd nog gereanimeerd, maar dat mocht niet baten.</p>
<h2>Schapen en honden</h2>
<p>In Maastricht mochten onder meer honden en schapen niet meelopen in de 'Reuzenstoet', meldt 1Limburg. Aan die tocht deden zo'n honderd mensen uit binnen- en buitenland mee. Zij droegen meer dan vijftig reuzenpoppen door de stad. Dierenverzorgers gaven aan deelname van de dieren niet verantwoord te vinden. Paarden en vogels mochten wel meedoen.</p>
<p>De tropische omstandigheden zijn morgen voorbij. Vanavond waait de wind vanuit het westen en koelt het snel af. Morgen is het nog 'maar' 21 graden en het wordt ook een stuk wisselvalliger.</p><img src="http://feeds.feedburner.com/~r/nosnieuwsbinnenland/~4/-3MnSqxGn40" height="1" width="1" alt=""/>
