---
layout: post
title: "Mentale hardheid en herhaalde hoogtestages maken Van Vleuten superieur op de fiets"
date: Sat, 13 Jul 2019 09:46:06 +0200
categories: 
- sport 
- wielrennen 
externe_link: "https://nos.nl/l/2293276"
feature_image: "https://nos.nl/data/image/2019/07/13/563157/1008x567.jpg"
---

<p>Annemiek van Vleuten rijdt de concurrentie aan gort in de Giro Rosa. Van het verwachte titanenduel tussen haar en Anna van der Breggen is allerminst sprake. Van Vleuten boekte al twee ritzeges en staat ruim vier minuten voor op haar concurrentes in het algemeen klassement.</p>
<p>"Dat ze het sterkst zou zijn, dat had ik wel verwacht, maar niet dat het gat zo groot zou zijn", zegt Louis Delahaije, de trainer van Van Vleuten. Hij geeft twee verklaringen voor het succes van zijn pupil.</p>
<h2>Stapelen</h2>
<p>Delahaije ziet dat de 36-jarige Nederlandse de laatste vijf jaar stapje voor stapje beter is geworden. "Elk jaar is ze iets belastbaarder gebleken, waardoor ze meer en zwaarder kan trainen. Daarnaast herhalen we elke vijf à zes weken een hoogtestage."</p>
<p>De voordelige effecten van een hoogtestage zijn na anderhalve maand ongeveer weg, weet Delahaije. "Als je in die tijd weer twee weken een berg op gaat, dan bouw je als het ware een verdieping bovenop je vorige niveau."</p>
<p>"Zo doen wij het nu voor het tweede jaar: op hoogte trainen, koersen en weer op hoogte trainen. Dat herhalen we drie à vier keer per seizoen en het opeenstapelen van hoogtestages heeft een hartstikke groot effect op haar."</p>
<h2>Herhalingsbehandelingen zijn hip</h2>
<p>Dit seizoen is Van Vleuten ook al drie keer op hoogtestage geweest, waaronder een keer naar Tenerife om zich voor te bereiden op de Giro Rosa. Het vaakst van het vrouwenpeloton, vermoedt inspannningsfysioloog Adrie van Diemen, trainer van het UAE-Team Emirates uit het mannenpeloton.</p>
<p>Van Diemen merkt dat profwielrenners steeds vaker voor 'herhalingsbehandelingen' gaan. "Dat is zeker een trend. Ik denk dat er op ieder moment in het seizoen minstens 125 profrenners op hoogtestage zijn."</p>
<p>Van Diemen: "Vroeger gebruikten renners epo voor hetzelfde effect als een hoogtestage. Dat was veel makkelijker, want dat kon gewoon thuis op de bank. Trainen op hoogte is wel een geaccepteerde manier om beter te worden. Daarnaast is de sport veel professioneler geworden."</p>
<p>Volgens de trainer van UAE-Emirates gaan ook steeds vaker de trainer zelf, de mecanicien en de masseur mee met de renner op trainingskamp. "Daarmee worden de randvoorwaarden rond een kamp veel beter. Dat is hartstikke belangrijk, want hoogtestages kunnen ook gevaarlijk zijn."</p>
<p>Performance-coach Ewold de Maar, die topsporters mentale begeleiding geeft, is het met Van Diemen eens. "Op hoogte ligt overtraindheid op de loer, dus alles moet tot in de puntjes geregeld zijn. Van de trainingsschema's en de voeding tot de fiets en het sociale onderdeel. Je moet het ook mentaal aankunnen om week in week uit in afzondering te leven."</p>
<p>De Maar noemt Van Vleuten oersterk tussen de oren en ziet twee verklaringen voor haar superioriteit op de fiets.</p>
<p>"Wat ik vaak zie, is dat renners in de jeugd het gedrag van ouders overnemen. Als de vader of moeder zegt dat ze voorzichtig moeten zijn, koersen ze behoedzamer. Ouders die hun kinderen vrij laten, zijn vaak aanvallers. De omgeving van Van Vleuten heeft haar zodanig gevormd dat ze die hoogtestages ook mentaal aan kan", zegt De Maar.</p>
<p>"Daarnaast heeft Van Vleuten zware tegenslagen gekend. Daar is zij heel sterk uit gekomen en dat is heel goed geweest voor haar mentale en emotionele ontwikkeling. De uitspraak what does not kill you, makes you stronger bestaat niet voor niets."</p>
<h2>Financiële investering</h2>
<p>Van Diemen vindt dat Van Vleuten haar zaakjes prima op orde heeft. "Ze is een echte beroepssporter. Ik denk zelfs dat ze zelf de hoogtestages deels betaalt. In het dagelijks leven investeert iedereen in een goede laptop om beter te kunnen werken of een abonnement op de sportschool om fitter te worden."</p>
<p>Delahaije sluit zich daarbij aan. "Ik weet niet of ze haar hoogtestages zelf bekostigt, maar wel dat ze zich realiseert dat die investeringen later ook weer geld opleveren in de vorm van een beter contract."</p>
<p>Het is dus geen sinecure om de trainingsstijl van Van Vleuten te volgen. Het vereist volgens de drie trainers volledige toewijding en een buitengewoon professionele houding. Delahaije denkt dat de concurrenten van Van Vleuten in de toekomst toch meer opofferingen moeten maken. "Om Van Vleuten nog te kunnen volgen", zegt hij.</p>
