---
layout: post
title: "Stroeve start Wall Street deert AEX niet"
date: Mon, 15 Jul 2019 16:18:00 +0200
categories: 
- financieel 
- koersen 
externe_link: "https://www.telegraaf.nl/financieel/883497653/stroeve-start-wall-street-deert-aex-niet"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5f6a0566-a70b-11e9-a50a-0255c322e81b.jpg"
---

<p class="intro">De AEX hield in de namiddag een mooie plus tot rond 570 punten vast, hoewel de Amerikaanse beursgraadmeters moeite hadden hun records van vrijdag vast te houden. Galapagos, die een megadeal sloot, droeg zijn steentje bij met een sprong.</p> <p>Om kwart over vier stond de Amsterdamse hoofdgraadmeter 0,4% hoger op 569,8 punten. De Midkap-index steeg 0,8% naar 807,1 punten. De meeste overige Europese beursgraadmeters stonden op bescheiden winsten. De Franse CAC-40 won 0,2%. De Britse FTSE 100 en Duitse DAX klommen 0,3%.</p><p>De Amerikaanse beurzen openden om half vier licht hoger, maar stonden na drie kwartier handel 0,1% in de min.</p><p>Deze week staat vooral in het teken van het bedrijfscijferseizoen, dat vorige week heel voorzichtig werd afgetrapt. In Nederland staan ASML en TomTom woensdag voor in de rij. De kwartaalwinst die Citibank aan het begin van de middag publiceerde, overtrof de verwachtingen. Toch verloor de Amerikaanse bank ongeveer 1% op Wall Street.</p><p>Analist Jos Versteeg van InsingerGilissen meent wel dat enige voorzichtigheid geboden is. „De beurzen schommelen rond all-time highs. Er is al behoorlijk voorgesorteerd op een handelsdeal tussen de VS en China, terwijl het maar de vraag is of die er dit jaar komt. Ook zijn twee renteverlagingen in de VS volledig ingeprijsd. Bij hele goede economische cijfers hoeft de tweede stap niet te komen. Wel begrijp ik dat Fed-voorzitter Powell de inflatie graag omhoog wil krijgen evenals langdurig werklozen aan het werk wil krijgen.”</p><p>Bij de Nederlandse hoofdfondsen blonk Galapagos met een winst van 17,4% uit, in reactie op de gesloten deal met het Amerikaanse Gilead.</p><p>„Dit stelt Galapagos in staat uit te groeien tot een volwaardige Europese farmaceut, terwijl Gilead toegang krijgt tot zijn succesvolle platform. Galapagos krijgt nu veel geld en heeft voortaan een vaste financiële partner. Ik verwacht niet dat het veel gaat uitmaken voor reumamiddel filgotinib, dat volgend jaar in Europa en de VS op de markt komt. En ook voor zijn medicijn tegen longfibrose maakt het weinig uit, want dit zit ook in de laatste onderzoeksfase. Maar het ontstekingsmiddel toledo, dat nog vroeg in de ontwikkelfase zit, kan hierdoor eerder op de markt komen”, meldt Versteeg.</p><p>Staalgigant ArcelorMittal pakte er 1,6% bij. De door China gerapporteerde 6,2% groei over het tweede kwartaal was weliswaar de laagste sinds begin jaren negentig, maar kwam wel overeen met de marktverwachting. Bovendien vielen de eveneens naar buiten gebrachte detailhandelsverkopen over juni mee.</p><p>Tanksopslagbedrijf Vopak en KPN stonden met minnen van 0,7% respectievelijk 0,6% onderaan. Uitzender Randstad daalde 0,1%. Analisten van Jefferies hebben branchegenoot Adecco op de verkooplijst gezet.</p><p>Bij de middelgrote fondsen ging kabel- en telecombedrijf Altice met een plus van 3,6% aan kop. De toeleverancier aan de chipsector Besi pakte er 3,4% bij.</p>
