---
layout: post
title: "Burgemeester verbiedt demo Pegida in Eindhoven"
date: Tue, 04 Jun 2019 00:20:09 +0200
categories: 
- entertainment 
- opinie 
externe_link: "https://www.telegraaf.nl/nieuws/3686622/burgemeester-verbiedt-demo-pegida-in-eindhoven"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/eb259c18-8682-11e9-a442-02d2fb1aa1d7.jpg"
---

<p class="intro">Burgemeester John Jorritsma heeft een demonstratie van Pegida komende donderdag in Eindhoven verboden. De extreem-rechtse groepering had een vergunning gevraagd om donderdagavond met onder meer vlaggen en „Mohammed-cartoons” te demonstreren „tegen islamisering en geweld door moslims.” Maar Jorritsma verbiedt de demonstratie uit vrees voor ernstige wanordelijkheden.</p> <p>„Ook het feit dat Pegida de demonstratie laat plaatsvinden gedurende het Suikerfeest, leidt tot veel onbegrip en weerstand binnen de moslim-geloofsgemeenschap”, aldus de burgemeester. „De politie heeft sterke aanwijzingen dat naast de tegendemonstraties een tegenbeweging op gang wordt gebracht waarbij geweld en agressie niet worden geschuwd.”</p><p>Pegida had eigenlijk afgelopen zondag willen demonstreren, maar kreeg geen vergunning omdat volgens Jorritsma de aanvraag te laat binnenkwam. De zondag daarvoor, op 26 mei, leidde een demonstratie van zo’n twintig aanhangers van Pegida „tegen de islamisering” tot rellen vlakbij de Al-Fourqaan moskee in Eindhoven. Daarbij richtte een groep van zo’n driehonderd Turkse mensen zich tegen de twintig demonstranten van Pegida en tegen de politie.</p><p>De boze menigte gooide met stenen, de mobiele eenheid voerde charges uit. De rellen op 26 mei leidden tot vernielingen aan onder meer auto’s in de buurt van de moskee. De politie pakte toen tien tegendemonstranten op, zeven van hen op verdenking van openlijke geweldpleging. Vier politiemensen raakten licht gewond bij de ongeregeldheden. Pegida moest uiteindelijk de demonstratie op last van de politie afbreken, maar liet weten het daar niet bij te laten zitten.</p>
