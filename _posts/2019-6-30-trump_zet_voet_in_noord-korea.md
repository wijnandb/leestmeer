---
layout: post
title: "Trump zet voet in Noord-Korea"
date: Sun, 30 Jun 2019 06:46:24 +0200
category: buitenland
externe_link: "https://www.telegraaf.nl/nieuws/657679085/trump-zet-voet-in-noord-korea"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6a7a0b98-9b19-11e9-884f-02d2fb1aa1d7.jpg"
---

<p class="intro">De Amerikaanse president Donald Trump heeft zondag de Noord-Koreaanse leider Kim Jong-un ontmoet in de Koreaanse gedemilitariseerde zone (DMZ). De leiders liepen elkaar bij de grens tegemoet en gaven elkaar onder grote mediabelangstelling een hand. Trump zette daarbij voet op Noord-Koreaanse bodem. De leiders namen uitgebreid de tijd om te poseren voor de pers en vragen te beantwoorden.</p> <p>„Ik had nooit verwacht u hier te ontmoeten”, zei Kim Jong-un op de grens tegen Trump. Volgens de Amerikaanse nieuwszender CNN is Trump de eerste zittende Amerikaanse president die voet zet in Noord-Korea. Trump liet weten daar ’trots’ op te zijn.</p><p>„Stappen over die lijn was een grote eer”, zei Trump. „Het is een zeer moedige en vastbesloten daad”, reageerde Kim via een vertaler. Trump prees de banden met Kim en nodigde hem uit voor het Witte Huis. „We vinden elkaar aardig, begrijpen elkaar en dat kan tot mooie dingen leiden”, reageerde de Amerikaanse president.</p><p>Kort na de handdruk stapte Kim Jong-un de grens over naar Zuid-Korea, waar de leiders binnen plaatsnamen voor een gesprek met de pers. Later spraken ze elkaar nog achter gesloten deuren.</p><p>Trump en Kim troffen elkaar in de Joint Security Area, waar soldaten uit beide Korea’s in de buurt van de inter-Koreaanse grens patrouilleren.</p><p>Trump bezocht kort voor de ontmoeting met Kim een bewakingspost in het meest noordelijke deel van de Zuid-Koreaanse kant van de DMZ en keek naar het noorden. Trump sprak daar met Amerikaanse en Zuid-Koreaanse militairen. Trump liet eerder weten dat hij bereid is voet te zetten op Noord-Koreaanse bodem.</p><p>Trump nodigde Kim zaterdag via Twitter uit om hem te ontmoeten in het grensgebied.</p><p>Derde ontmoeting</p><p>Het is de derde ontmoeting tussen de twee leiders. Trump drong er tijdens eerdere ontmoetingen op aan dat Noord-Korea stopt met zijn nucleaire programma. Ondanks een sterk verbeterde relatie is daar nog geen sprake van.</p>
