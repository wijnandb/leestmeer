---
layout: post
title: "Leeuwinnen in EK-sfeer naar WK"
date: Mon, 27 May 2019 08:57:46 +0200
categories: 
- entertainment 
- opinie 
externe_link: "https://www.telegraaf.nl/sport/3651698/leeuwinnen-in-ek-sfeer-naar-wk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bba5ba54-804c-11e9-b87a-02c309bc01c1.jpg"
---

<p class="intro">Langzaam maar zeker sluipen de Oranje Leeuwinnen richting het WK in Frankrijk, waar in de groepsfase achtereenvolgens Nieuw-Zeeland, Kameroen en Canada de prooi zijn. Na het gewonnen EK 2017 in Nederland zijn de verwachtingen in de jacht op mondiaal succes hoger dan ooit. De support op 11 juni bij de aftrap in Stade Océane in kustplaats Le Havre zal groter dan ooit zijn voor de Leeuwinnen buiten de landsgrenzen.</p> <p>De speelsters van bondscoach Sarina Wiegman doen nauwelijks onder voor hun collega’s van Ronald Koeman. Zaterdag tijdens een speciaal belegde open dag in Zeist waren zo’n 3000 vooral jonge fans van heinde en verre naar de KNVB Campus gekomen om hun heldinnen tijdens de training in actie te zien, toe te juichen en aan te raken. Via een haag van dolle supportertjes vonden de speelsters stapvoets hun weg richting de trainingsvelden. De high fives waren niet van de lucht en geen kind werd overgeslagen. Even later gingen de dames er even goed voor zitten en werden handtekeningen uitgedeeld en selfies gemaakt.</p><p>Ook de training van het Nederlands mannenelftal met Ronald Koeman was open voor publiek. De kruisbestuiving tussen het nationale mannen- en vrouwenelftal werd beklonken met een groepsfoto. Sherida Spitse maakte van de gelegenheid gebruik om nog even met Frenkie de Jong op de foto te gaan. En Jackie Groenen informeerde als kersverse Red Devil bij Daley Blind naar haar nieuwe club Manchester United, waar de Ajacied tussen 2014 en 2018 vier jaar speelde.</p><p>Maandag sluiten Shanice van de Sanden en Lieke Martens aan bij bondscoach Wiegman, die het duo een week vrij gaf na de Champions Leaguefinale. Toch waren de twee sterspeelsters er een klein beetje bij. Danique Kerkdijk en Danielle van de Donk gebruikten FaceTime om hun twee teamgenootjes toch nog een beetje mee te laten genieten van de Oranje-sfeer in Zeist. Tot grote vreugde van de fans.</p><p>Later bracht André Hazes junior zijn nieuwe voetballied ’Wij Zijn Oranje’ ten gehore, wat het nieuwe lijflied van de Leeuwinnen moet worden. Zoals ’Wij houden van Oranje’ van Hazes senior voor altijd verbonden zal zijn aan de gouden generatie van 1988. De sfeer kwam er pas echt goed in toen het nummer ’Links, rechts’ van Snollebollekes, dat bij de huldiging na de EK-titel voor dolle taferelen zorgde, door de speakers schalde.</p><p>De Leeuwinnen weten na zaterdag in ieder geval weer waar ze ’het’ voor doen. Na de Europese titel hoopt de vrouwenaanhang op de wereldtitel in Frankrijk.</p>
