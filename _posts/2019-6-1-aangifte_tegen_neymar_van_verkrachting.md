---
layout: post
title: "Aangifte tegen Neymar van verkrachting"
date: Sun, 02 Jun 2019 00:37:05 +0200
categories: 
- sport 
- voetbal 
externe_link: "https://nos.nl/l/2287237"
feature_image: "https://nos.nl/data/image/2019/06/02/554080/1008x567.jpg"
---

<p>De Braziliaanse voetballer Neymar wordt beschuldigd van het verkrachten van een vrouw. De vrouw deed aangifte in São Paulo. De 27-jarige sterspeler van Paris Saint-Germain spreekt de beschuldigingen tegen.</p>
<p>De vrouw, van wie de identiteit niet is bekendgemaakt, zegt in de aangifte dat ze via Instagram contact kreeg met Neymar. Ruim twee weken geleden zou een vertegenwoordiger van de voetballer voor haar vliegtickets naar Parijs hebben geregeld.</p>
<p>Volgens de vrouw kwam Neymar dronken bij haar hotelkamer aan en hadden ze daar tegen haar wil seks. De vrouw deed pas twee dagen later aangifte toen ze terug was in Brazilië. Naar eigen zeggen deed ze dat niet in Parijs, omdat ze te emotioneel was en bang was om in een ander land naar de politie te stappen.</p>
<h2>Neymar senior: in de val gelokt</h2>
<p>Neymars management heeft op de website van de voetballer een officiële reactie geplaatst. Volgens het management klopt niets van de beschuldigingen van verkrachting en zullen bewijzen daarvoor worden overhandigd aan de politie. Er zou sprake zijn van een poging tot afpersing.</p>
<p>Neymars vader zegt tegen Braziliaanse media dat hij vreest voor een escalatie in de media. "Als we de waarheid niet snel kunnen laten zien, zal er een sneeuwbaleffect ontstaan in de publieke opinie. We zullen als het moet WhatsApp-gesprekken tussen Neymar en dit meisje openbaren, want het is duidelijk dat hij in de val is gelokt."</p>
<p>Neymar is momenteel in Brazilië voor de voorbereidingen van de Copa America.</p>
