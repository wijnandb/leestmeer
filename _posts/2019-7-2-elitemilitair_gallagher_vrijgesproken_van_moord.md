---
layout: post
title: "Elitemilitair Gallagher vrijgesproken van moord"
date: Wed, 03 Jul 2019 00:14:18 +0200
category: buitenland
externe_link: "https://www.telegraaf.nl/nieuws/1279049328/elitemilitair-gallagher-vrijgesproken-van-moord"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e7d16c4a-9d66-11e9-ab84-0217670beecd.jpg"
---

<p class="intro">De Amerikaanse elitemilitair die was beschuldigd van oorlogsmisdaden in Irak, is vrijgesproken op vrijwel alle beschuldigingen, waaronder moord. Dat is de uitspraak van een militaire rechtbank in San Diego waar de Navy SEAL terechtstond voor onder meer de moord op een IS-strijder.</p> <p>Edward Gallagher zou in 2017 een gewonde IS-strijder hebben gedood. Die was gevangen genomen bij de strijd in de Iraakse stad Mosul. Aanklagers zeggen dat Gallagher de tiener eerst behandelde, maar vervolgens zijn mes trok en hem in de nek stak.</p><p>De onderscheiden militair is nu vrijgesproken van moord door een jury van zeven leden van de krijgsraad. Gallagher is alleen schuldig bevonden aan het poseren op foto's met het lichaam van de gevangengenomen Iraakse strijder. Hierop staat een maximale straf van vier maanden cel. Die tijd heeft hij al in gevangenschap gezeten.</p><p>Negen uur overlegde de zevenkoppige jury voordat ze met een uitspraak kwamen. Gallagher was ook aangeklaagd voor een poging tot moord bij het verwonden van twee burgers, een schoolmeisje en een oudere man en voor met opzet het vuur openen op ongewapende personen. Ook van deze beschuldigingen werd hij vrijgesproken.</p><p>De 39-jarige Gallagher, die zelf geen getuigenis had afgelegd, liet na de vrijspraak aan de media weten blij en dankbaar te zijn. "Ik dank God, mijn juridisch team en mijn vrouw." Enkele maanden geleden had president Donald Trump zich al uitgesproken voor de militair en en opdracht gegeven dat hij in vrijheid werd gesteld in afwachting van zijn proces.</p>
