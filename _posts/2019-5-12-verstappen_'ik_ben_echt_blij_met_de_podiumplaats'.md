---
layout: post
title: "Verstappen: 'Ik ben echt blij met de podiumplaats'"
date: Sun, 12 May 2019 18:12:17 +0200
category: sport
externe_link: "https://nos.nl/l/2284298"
feature_image: "https://nos.nl/data/image/2019/05/12/549478/1008x567.jpg"
---

<p>Een maximaal resultaat. Max Verstappen wist dat er in Spanje onder normale omstandigheden niet meer zou inzitten dan een derde plaats. Een voortreffelijke start en een uitgekiende race brachten de jonge Nederlander het resultaat dat hij vooraf in gedachten had: derde.</p>
<p>Alleen de al het hele seizoen heersende Lewis Hamilton en diens teamgenoot Valtteri Bottas, die Mercedes aan de vijfde 1-2 van dit seizoen hielpen, hoefde Verstappen voor zich te dulden.</p>
<p>"Mercedes is gewoon te snel op dit moment", constateerde ook Verstappen. Waar hij in 2016 in Spanje bij zijn eerste race en winst voor Red Bull nog profiteerde van schermutselingen bij Mercedes, moest hij dit keer vooral op de Ferrari-wagens letten.</p>
<p>De Nederlander liet Sebastian Vettel en Charles Leclerc na de start al achter zich, maar in de slotfase dreigde de komst van de safetycar na een crash van Lando Norris en Lance Stroll alsnog roet in het eten te gooien.</p>
<p>"Verdedigen is daarna moeilijk. Ik had op het rechte stuk alle power nodig die ik had. De start was goed, maar pas in bocht drie had ik de derde plaats echt in handen", keek Verstappen terug op de race, die hem zijn tweede podiumplaats van dit seizoen opleverde en de 24ste in zijn loopbaan.</p>
<p>Verstappen, die in de trainingen al merkte dat alle in aanloop naar Spanje doorgevoerde updates zijn Red Bull niet dichter in de buurt van Mercedes hebben gebracht, finishte voor de veertiende keer op rij hoger dan de positie die hij na de kwalificatie innam.</p>
<p>Red Bull maakte geen fouten in de strategie en de coureur hield het hoofd koel op de momenten dat het moest. "Ik ben ook echt blij dat ik op het podium sta", zei Verstappen. "Het was een goede wedstrijd, ik kon mijn eigen race rijden en we waren competitief."</p>
<p>Lewis Hamilton was trots op de prestatie van Mercedes. "Dit is uniek. Voor de vijfde keer op rij een 1-2. Ik ben blij dat ik hier deel van mag uitmaken", zei de Brit, die op weg lijkt naar zijn zesde wereldtitel.</p>
