---
layout: post
title: "EU-landen proberen atoomakkoord te redden, Pompeo wil ze daarvan afbrengen"
date: Mon, 13 May 2019 11:05:55 +0200
category: nieuws
externe_link: "https://nos.nl/l/2284403"
feature_image: "https://nos.nl/data/image/2018/05/15/472892/1008x567.jpg"
---

<p>In Brussel staat vandaag het redden van het atoomakkoord met Iran op het programma. De ministers van Buitenlandse Zaken van Frankrijk, Duitsland en het Verenigd Koninkrijk zullen hierover overleggen met EU-buitenlandchef Mogherini. De laatste zei vanochtend dat de EU vierkant achter het atoomakkoord blijft staan.</p>
<p>Mogherini zei dat het atoomakkoord met Iran uit 2015 een belangrijke pijler blijft voor veiligheid in onze regio. "We blijven de volledige implementatie ervan steunen, met al onze instrumenten en politieke wil."</p>
<p>Vannacht werd bekend dat de Amerikaanse minister van Buitenlandse Zaken Pompeo vandaag onverwacht ook in Brussel landt om te overleggen over de Iraanse kwestie. De VS zegde vorig jaar het atoomakkoord op en heeft sancties tegen Iran opgevoerd. Ook militair heeft Washington de druk opgevoerd op Teheran, met het sturen van onder meer marineschepen en een raketafweersysteem.</p>
<p>Diplomaten verwachten dat Pompeo naar Brussel komt om voor elkaar te krijgen dat de EU zich achter de Amerikaanse Iran-benadering schaart, maar gezien de woorden van Mogherini lijkt daarvan geen sprake.</p>
<p>Mogherini reageerde zuinig op de komst van Pompeo. "We hebben vannacht te horen gekregen dat hij zijn reisplannen heeft gewijzigd en een tussenstop in Brussel maakt. Hij landt waarschijnlijk eind van de ochtend. We zullen hier de hele dag zijn met een drukke agenda, dus we zien in de loop van de dag wel of we een ontmoeting kunnen regelen. Hij is altijd welkom, maar er zijn geen precieze plannen."</p>
<p>Pompeo zou aanvankelijk direct naar Rusland reizen, waar hij morgen in Sotsji een ontmoeting heeft met president Poetin.</p>
<p>De Duitse minister van Buitenlandse Zaken Heiko Maas zei net als Mogherini dat het atoomakkoord cruciaal is voor de veiligheid van Europa. "Niemand wil dat Iran een kernbom krijgt en tot nu toe is bereikt om dat te voorkomen."</p>
<p>Iran stelde de EU vorige week een ultimatum van zestig dagen om tegenwicht te bieden aan de Amerikaanse sancties, die Iran forse economische schade toebrengen. De EU-landen die betrokken waren bij het atoomakkoord - Duitsland, Frankrijk en het Verenigd Koninkrijk - hebben een handelsplatform genaamd Instex opgezet, dat er ondanks de sancties voor moet zorgen dat handel met Iran mogelijk blijft. "Het gaat er nu om dit instrument in werking te laten treden en te benutten", zei minister Maas.</p>
<p>Minister Blok van Buitenlandse Zaken is vandaag ook in Brussel, voor overleg met de andere EU-ministers van Buitenlandse Zaken. Gevraagd naar de Iraanse kwestie legde hij een andere nadruk dan Mogherini en Maas. Blok hamerde er vooral op dat Iran zich moeten houden aan de afspraken. Volgens Blok is het zaak om te de-escaleren.</p>
