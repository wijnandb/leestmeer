---
layout: post
title: "Groenewegen verliest sprint: 'Kwam niet goed in positie, Ewan was beter'"
date: Sun, 28 Jul 2019 22:00:11 +0200
categories: 
- sport 
- wielrennen 
externe_link: "https://nos.nl/l/2295547"
feature_image: "https://nos.nl/data/image/2019/07/28/566947/1008x567.jpg"
---

<p>Hij hees zich de afgelopen dagen over de loodzware Alpen om nog één keer te zegevieren deze Tour de France, maar Dylan Groenewegen moest op de Champs-Élysées in Parijs zijn meerdere erkennen in Caleb Ewan.</p>
<p>"Het was heel hectisch. We (Mike Teunissen en hij, red.) kwamen niet goed in positie", zei Groenewegen, die door een verkoudheid zijn stem deels was verloren, direct na de finish.</p>
<p>"De laatste kilometer ben ik zelf naar voren geschoven. In een keer viel er een gaatje, toen ben ik op links gegaan. Ewan ging op rechts en ik moet gewoon zeggen dat hij beter was vandaag", aldus de realistische Nederlander.</p>
<h2>'Konden stempel niet drukken'</h2>
<p>Ook ploegleider Nico Verhoeven zag dat Groenewegen en diens aanjager voor de sprint, Teunissen, geen potten konden breken in de laatste kilometers van de Tour. "We konden onze stempel niet op de sprint drukken."</p>
<p>"We wisten vooraf met het missen van Wout van Aert en Tony Martin dat we een beetje gehandicapt zouden zijn ten opzichte van de eerste sprints. Toen konden wij hun power gebruiken om Dylan in positie te brengen. Nu komt hij ook wel in positie, maar kost het blijkbaar te veel energie."</p>
<p>Het is niet de eerste keer deze Ronde van Frankrijk dat Groenewegen verliest van zijn Australische concurrent. In de elfde etappe werd de sprinter van Jumbo-Visma ook al tweede achter de renner van Lotto-Soudal en in rit zestien finishte Groenewegen als derde, opnieuw achter de winnende Ewan.</p>
<p>Desondanks is het 26-jarige sprintkanon tevreden over zijn Tour. Hij greep immers wel de zege in de zevende etappe. "Van tevoren zei ik dat ik heel blij zou zijn als ik een rit kon winnen. En alles wat extra komt, zou mooi zijn."</p>
<h2>Opgekrabbeld na val</h2>
<p>Bovendien kende Groenewegen een slechte start. In de eerste rit in Brussel kwam hij ten val, waardoor zijn kansen op de dagzege en de gele trui waren verkeken. "Het was een rare Tour voor mij. Het begin ging niet zoals ik wilde met die valpartij."</p>
<p>"Dan herstel je toch een beetje en win je", aldus Groenewegen, die met zijn ploeg ook nog de ploegentijdrit won en kopman Steven Kruijswijk op de derde plaats in het algemeen klassement zag eindigen.</p>
<p>"We hebben Stevie op het podium. Het is jammer dat het vandaag niet lukt, maar we hebben een prachtige Tour gehad."</p>
<p>Bekijk in onderstaande video de sprint waarin Groenewegen tweede werd achter Ewan:</p>
