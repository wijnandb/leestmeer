---
layout: post
title: "Vestia schikt met Deutsche Bank voor 175 miljoen"
date: Fri, 12 Jul 2019 14:17:35 +0200
categories: 
- financieel 
- koersen 
externe_link: "https://www.telegraaf.nl/financieel/656555166/vestia-schikt-met-deutsche-bank-voor-175-miljoen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/08b23e32-a4c7-11e9-9186-0218eaf05005.jpg"
---

<p class="intro">Deutsche Bank betaalt woningcorporatie Vestia 175 miljoen euro in een schikking rond het derivatenschandaal dat Vestia bijna deed omvallen. Met de schikking zijn alle vorderingen van de Rotterdamse corporatie op de Duitse bank van tafel.</p> <p>Dat hebben de bank en Vestia vrijdagmiddag bekend gemaakt.</p><p>„Vestia en Deutsche Bank doen over en weer afstand van alle vorderingen in verband met deze derivaten-transacties”, laten de partijen in een gezamenlijke verklaring weten. „De procedure tussen Vestia en Deutsche Bank was sinds 2016 aanhangig bij de High Court of Justice in Londen. Met deze schikking komt een einde aan het geschil tussen Deutsche Bank en Vestia.”</p><p>De Rotterdamse woningcorporatie diende al drie jaar geleden bij het Britse High Court een schadeclaim in van zo'n €830 miljoen tegen Deutsche, wegens de levering van 'giftige derivaten'. Tussen 2005 en 2011 verkochten de Duitsers vanuit hun Londense filiaal voor honderden miljoenen euro's rentederivaten aan Vestia, oorspronkelijk bedoeld als bescherming tegen rentestijgingen. De handel liep via een frauduleuze constructie van tussenpersoon Arjan Greeven en Vestia-kasbeheerder Marcel de Vries. Vestia stelde zich in de Britse procedure, samen met Arjan Greeven, op het standpunt dat managers bij Deutsche op de hoogte waren van de fraude maar desondanks doorgingen met de verkoop van derivaten. Daarmee zou de bank de corruptie in de hand hebben gewerkt.</p><p>Willem Koops, de advocaat van tussenpersoon Greeven die in 2012 zijn rol in het derivatenschandaal aan justitie opbiechtte, reageert verheugd op de schikking: „Hiermee staat vast dat Arjan Greeven de juiste beslissing nam door zijn bekentenis te doen en zijn eigen strafzaak uit te lokken. Hij kreeg daar geen cent voor, maar hij krijgt nu wél gelijk.”</p><p>In totaal zou Deutsche aan deze derivatenverkoop aan Vestia zo’n €114 miljoen hebben verdiend. De nu overeengekomen schikking pakt dus opvallend hoger uit.</p><p>Vestia ging in 2012 door de berg aan derivaten bijna failliet. De corporatie kon de derivatenschuld van €2,6 miljard aan de banken niet ophoesten en moest gered worden door sectorgenoten. Greeven en De Vries werden vorig jaar tot een jarenlange celstraf veroordeeld. De Vries bleek namelijk jarenlang commissiegeld, in totaal €10 miljoen, doorbetaald te krijgen van Greeven. De kasbewaarder werd bovendien in Londen als belangrijke klant van Deutsche Bank regelmatig in de watten gelegd. Hij genoot van de duurste hotels, clubs en restaurants.</p><p>Naast de nu beëindigde procedure tegen Deutsche Bank voert Vestia nog zaken tegen de voormalige accountants Deloitte en KPMG vanwege het derivatenschandaal. Ook staan er nog vorderingen open bij andere banken die meededen in het derivatencircus, waaronder de Amerikaanse CitiBank en JPMorgan Chase, de Franse banken BNP Paribas en Société Générale, het Britse Barclays en het Japanse Nomura. ABN Amro schikte al eerder met Vestia voor €55 miljoen en Credit Suisse won de rechtszaak die Vestia tegen de Zwitsers had aangespannen.</p><p>Al dat juridisch wapengekletter van Vestia zorgde alleen afgelopen jaar al voor een kostenpost van €2,9 miljoen, en er staat nog een voorziening klaar van €3,9 miljoen. Ondertussen probeert de Rotterdamse corporatie, die in feite technisch failliet is, het hoofd boven water te houden. In hun meest recente jaarverslag luiden de huidige bestuurders de noodklok, omdat ze niet tegelijk financieel gezond kunnen worden én hun 80.000 huurhuizen goed kunnen onderhouden.</p>
