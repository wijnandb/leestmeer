---
layout: post
title: "Eerste bouwvoertuigen aangekomen op Malieveld Den Haag"
date: Tue, 29 Oct 2019 22:10:35 +0100
category: nieuws
externe_link: "https://nos.nl/l/2308227"
feature_image: "https://nos.nl/data/image/2019/10/29/588359/1008x567.jpg"
aantal: 236
unieke: 154
bron: "NOS"
---

<p>De eerste bouwvoertuigen zijn aangekomen op het Malieveld in Den Haag voor de demonstratie van de actiegroep Grond in Verzet.</p>
<p>De actiegroep wil morgen met zo'n duizend machines op het Malieveld staan. Die worden in de loop van de avond en nacht aangevoerd uit heel Nederland. Er zijn ook ongeveer 70 kiepwagens onderweg met door PFAS vervuilde grond die op het Malieveld gestort wordt.</p>
<p>Volgens de actiegroep hangt het ervan af hoe de dag morgen verloopt of ze de grond aan het eind van de dag weer mee terug nemen.</p>
<p>De actievoerders willen met de demonstratie laten zien welk materieel er volgens hen allemaal stil komt te liggen door de milieuregels van de regering, zoals de stikstofregels en de deze zomer ingevoerde norm voor hardnekkige chemische stoffen in de grond, de zogeheten PFAS-norm.</p>
<p>Het kabinet werkt inmiddels aan een noodplan voor de bouwsector, hoewel ze dat zelf liever niet zo noemen. "Ze willen niet de indruk wekken dat ze het niet in de hand hebben en ze willen het land niet op voorhand de crisis inpraten", zei politiek verslaggever Ron Fresen eerder vanavond.</p>
<p>"Het kabinet doet er van alles aan om op tijd goede oplossingen te hebben, dus ze hopen dat het niet zover hoeft te komen. Maar ze willen wel goed voorbereid zijn mocht het toch nodig zijn."</p>
<p>Verschillende ministers en Kamerleden zullen morgen de demonstratie bezoeken. Henk Wijngaard en Bertus Staigerpaip verzorgen muzikale optredens.</p>
