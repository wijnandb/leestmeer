---
layout: post
title: "Doden bij aanslag op kinderen Japanse basisschool"
date: Tue, 28 May 2019 02:26:52 +0200
category: nieuws
externe_link: "https://nos.nl/l/2286611"
feature_image: "https://nos.nl/data/image/2019/05/28/553023/1008x567.jpg"
---

<p>In de Japanse stad Kawasaki zijn in een woonwijk zeker zestien mensen neergestoken, vooral meisjes die op een schoolbus stonden te wachten. Bij de aanslag zijn een meisje van 12 en een man van 39 omgekomen. Mogelijk zijn er meer doden.</p>
<p>Onder de slachtoffers zijn dertien kinderen, vanaf 6 of 7 jaar oud. Er zijn verschillende zwaargewonden. De meisjes zaten op een katholieke nonnenschool; christenen zijn een kleine minderheid in Japan.</p>
<p>De naar schatting 50-jarige dader rende weg toen de bus eraan kwam. Hij stak zichzelf in zijn hals en is aan zijn verwondingen overleden. Over zijn motief is nog niets bekendgemaakt. Volgens Japanse media kwam hij met een mes in elke hand op de scholieren af lopen en riep hij dat hij ze ging vermoorden.</p>
<p>Japan geldt als een van de veiligste landen ter wereld, maar de afgelopen jaren zijn er wel af en toe ernstige steekincidenten geweest. In 2008 stak een man in Tokio zeven mensen neer, nadat hij met een bestelbusje op een menigte was ingereden. In 2001 stak iemand in een basisschool acht willekeurige kinderen met een keukenmes dood.</p>
<p>Op de plek van de steekpartij heeft de politie twee messen gevonden. Kawasaki is een voorstad van Tokio en ligt ten zuiden van de Japanse hoofdstad.</p>
