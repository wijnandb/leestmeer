---
layout: post
title: "PKK-leider Öcalan vraagt sympathisanten om eind aan hongerstaking"
date: Sun, 26 May 2019 12:12:30 +0200
category: nieuws
externe_link: "https://nos.nl/l/2286360"
feature_image: "https://nos.nl/data/image/2019/05/26/552600/1008x567.jpg"
---

<p>De gevangen PKK-leider Öcalan heeft zijn sympathisanten in en buiten Turkse gevangenissen opgeroepen om hun hongerstaking te beëindigen. Leyla Güven, een parlementariër van de pro-Koerdische partij HDP, begon 200 dagen geleden een hongerstaking om de autoriteiten ertoe te bewegen Öcalan niet langer volledig geïsoleerd gevangen te houden. Haar voorbeeld werd door zo'n 3000 gedetineerde PKK'ers en oppositiepolitici nagevolgd.</p>
<p>"Kameraden die zich hebben toegelegd op hongerstakingen en vasten, ik verwacht dat jullie je protest beëindigen", liet Öcalan weten in een verklaring die in Istanbul werd voorgelezen.</p>
<p>Begin deze maand mochten advocaten voor het eerst in acht jaar tijd de PKK-leider weer bezoeken in zijn gevangenis op een eiland in de Zee van Marmara. Afgelopen woensdag kon Öcalan opnieuw met zijn raadslieden overleggen.</p>
<h2>Terroristische organisatie</h2>
<p>Öcalans PKK is een militante organisatie die strijdt voor meer autonomie van de Koerden. De PKK wordt door Turkije, de EU en de VS bestempeld als terroristische organisatie. Öcalan werd in 1999 in Kenia door Turkse elitetroepen gepakt en meegevoerd naar Turkije. Daar kreeg hij levenslang opgelegd.</p>
