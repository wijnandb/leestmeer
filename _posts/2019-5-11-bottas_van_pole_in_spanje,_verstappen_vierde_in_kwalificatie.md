---
layout: post
title: "Bottas van pole in Spanje, Verstappen vierde in kwalificatie"
date: Sat, 11 May 2019 16:15:33 +0200
categories: 
- sport 
- autosport 
externe_link: "https://nos.nl/l/2284121"
feature_image: "https://nos.nl/data/image/2019/03/16/537294/1008x567.jpg"
---

<p>Max Verstappen vertrekt zondag op het circuit bij Barcelona van de tweede startrij in de Grand Prix van Spanje. De Nederlander werkte zaterdag een goede kwalificatie af, die hem uiteindelijk de vierde plaats opleverde.</p>
<p>Polepositie ging voor derde keer dit seizoen naar Valtteri Bottas, die met zijn Mercedes 1.15,406 noteerde en daarmee veruit de snelste was. De Fin, tevens WK-leider na vier races, veroverde daarmee zijn negende polepositie in zijn loopbaan. De niet foutloze Lewis Hamilton moest genoegen nemen met de tweede plaats (1.16,040).</p>
<p>"Ik heb het niet voor elkaar kunnen krijgen", zei Hamilton na afloop. "Bottas deed het geweldig. Ik hoop dat ik zondag kan terugslaan."</p>
<p>De Fin was, op zijn beurt, heel blij. "Mijn seizoenstart is uitstekend. Ik voel me steeds beter in de auto. Mijn eerste hattrick van poleposities betekent niet dat dit mijn belangrijkste wapen is. Zaterdag zijn leuk, maar de sleutel naar succes ligt op zondag."</p>
<p>Verstappen had eerder moeizame trainingen achter de rug, waarin vooral gewend moest worden aan de updates die de Red Bull-renstal had aangebracht. In de kwalificatie liep het allemaal een stuk beter bij de Nederlander.</p>
<h2>Tweede in Q1</h2>
<p>In het eerste deel van de kwalificatie hoefde Verstappen alleen Bottas voor te laten. De Finse WK-leider noteerde in dat deel 1.17,175. Verstappen kwam uit op 1.17,244, een verschil van 0,069 seconde. Grote verrassing was de uitschakeling van Nico HÃ¼lkenberg (zestiende), wat voor chagrijnige gezichten zorgde bij Renault.</p>
<p>In het tweede kwalificatiedeel noteerde Verstappen in zijn eerste tijdronde 1.16,726. Dat vond hij direct voldoende. De Red Bull-coureur richtte zich daarna op het slotdeel van de kwalificatie. Bottas was in het tweede deel wederom de snelste. Hij dook als enige onder de 1.16 (1.15,924). Hamilton volgde op korte afstand.</p>
<h2>Groot verschil</h2>
<p>In het beslissende deel was Bottas direct heel snel. Het verschil met de Ferrari's en Red Bulls was groot. Sebastian Vettel gaf acht tienden toe als nummer drie.</p>
<p>Ferrari is naar Spanje gekomen met een nieuwe motor, maar het gat met Mercedes lijkt nog niet gedicht. "De wagen voelt goed aan, maar kennelijk zijn we niet snel genoeg", analyseerde Vettel. "We winnen op de rechte stukken, maar verliezen enorm in de bochten."</p>
<p>Ook Verstappen had gehoopt wat dichter bij Mercedes te komen. Nu was het verschil iets minder dan een seconde en daar zal de Nederlander niet heel vrolijk van worden. Verstappen hield wel de tweede Ferrari-coureur (Charles Leclerc) achter zich.</p>
<p>Leclerc staat met Verstappens teamgenoot Pierre Gasly zondag op de derde startrij.</p>
