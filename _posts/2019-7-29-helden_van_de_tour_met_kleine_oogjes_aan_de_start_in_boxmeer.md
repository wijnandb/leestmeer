---
layout: post
title: "Helden van de Tour met kleine oogjes aan de start in Boxmeer"
date: Mon, 29 Jul 2019 22:52:39 +0200
category: sport
externe_link: "https://nos.nl/l/2295666"
feature_image: "https://nos.nl/data/image/2019/07/29/567140/1008x567.jpg"
---

<p>Wat doe je als wielrenner na drie weken Tour de France, na bijna 3.400 kilometer fietsen onder de meest heftige omstandigheden?</p>
<p>Een dagje bijkomen is er niet bij voor mannen als Steven Kruijswijk, Dylan Groenewegen, Bauke Mollema, Wout Poels en Dylan van Baarle. Zij stonden maandag aan de start in Boxmeer, waar Daags na de Tour werd verreden, het eerste van vele criteriums. Voor de renners een zeer lucratief toetje na drie zware weken Tour. </p>
<p>"Het is traditie h√®, altijd de eerste dag na de Tour", lacht Steven Kruijswijk, de nummer drie van het eindklassement. "Je komt eigenlijk net terug uit Parijs en het is gelijk weer door. Het hoort erbij en het is alleen maar mooi voor het publiek, en ook voor de renners."</p>
<p>Zondag stond de Jumbo-Visma-renner nog voor een miljoenenpubliek op het erepodium in Parijs, nu werd hij in een open auto rondgereden door Boxmeer en enthousiast belaagd door handtekeningenjagers en selfienemers.</p>
<p>"Dit zijn de mooie momenten om jezelf aan het publiek te tonen. Zeker na de Tour die ik achter de rug heb, is het leuk om te doen", aldus Kruijswijk. "Na de Tour weet je pas echt wat het in Nederland heeft gedaan."</p>
<p>Veel geslapen heeft hij afgelopen nacht niet. "Een beetje, niet veel", lacht Kruijswijk, die in de auto onderweg naar huis een beetje bij zinnen kwam. "Dan ga je er wel een beetje over nadenken en dan komt het besef dat je toch wel een mooie prestatie hebt neergezet voor jezelf."</p>
<h2>Teunissen en Vos winnen</h2>
<p>De overwinning in Boxmeer ging na 80 kilometer koers naar Mike Teunissen, die in Frankrijk nog twee dagen in de gele trui rondreed. Wout Poels werd tweede, voor Steven Kruijswijk.</p>
<p>Bij de vrouwen kwam Marianne Vos als eerste over de finish, voor Annemiek van Vleuten en Anna van der Breggen.</p>
