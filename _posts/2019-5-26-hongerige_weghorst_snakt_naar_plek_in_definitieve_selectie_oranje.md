---
layout: post
title: "Hongerige Weghorst snakt naar plek in definitieve selectie Oranje"
date: Sun, 26 May 2019 13:49:50 +0200
categories: 
- sport 
- voetbal 
externe_link: "https://nos.nl/l/2286366"
feature_image: "https://nos.nl/data/image/2019/05/26/552609/1008x567.jpg"
---

<p>Met zeventien goals en zeven assists heeft Wout Weghorst een onvergetelijk debuutseizoen bij VfL Wolfsburg achter de rug. Maar zijn honger is nog lang niet gestild. Ook bij Oranje wil de spits voet aan de grond krijgen.</p>
<p>"Het was de afgelopen keren best frustrerend en teleurstellend dat ik er niet bij zat", zegt hij in Zeist, waar het Nederlands elftal zich heeft verzameld in aanloop naar de Nations League-wedstrijd tegen Engeland op 6 juni.</p>
<p>Maandag maakt bondscoach Ronald Koeman zijn definitieve selectie bekend. "Het enige waar ik invloed op heb, is mijn eigen spel. Ik wil het beste in mezelf naar boven halen en op die manier de kans zo groot mogelijk maken dat ik erbij ben."</p>
<p>In Duitsland, waar hij met Wolfsburg kwalificatie voor de Europa League afdwong, is zijn status toegenomen. "Ik heb 34 wedstrijden in de Bundesliga in de benen. Het is een goed jaar geweest. Ik heb stappen gemaakt en hoop dat dat niet onopgemerkt is gebleven."</p>
<p>Interesse van andere clubs heeft hij afgewimpeld. Weghorst voelt zich momenteel senang bij Wolfsburg. Zijn contract is opengebroken en verlengd.</p>
<p>"We zijn er drie dagen terug met elkaar uit gekomen. De club wil heel graag met mij verder en ik heb het zelf ook enorm naar mijn zin. Ik denk dat het voor mij op dit moment het juiste is om te blijven."</p>
