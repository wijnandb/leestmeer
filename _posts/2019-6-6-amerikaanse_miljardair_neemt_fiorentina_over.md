---
layout: post
title: "Amerikaanse miljardair neemt Fiorentina over"
date: Thu, 06 Jun 2019 17:37:37 +0200
category: sport
externe_link: "https://nos.nl/l/2287886"
feature_image: "https://nos.nl/data/image/2019/06/06/555015/1008x567.jpg"
---

<p>Fiorentina heeft een nieuwe eigenaar. Rocco Commisso neemt de Italiaanse Serie A-club over van de familie Della Valle, voor naar verluidt 160 miljoen euro.</p>
<p>De geboren Italiaan Commisso vergaarde zijn geld met kabelmaatschappij Mediacom Communications en is al eigenaar van de Amerikaanse voetbalclub New York Cosmos.</p>
<p>"Ik ben altijd een fan van het Italiaanse voetbal geweest. Ik ben ongelooflijk vereerd om de kans te krijgen bij te dragen aan het schrijven van het volgende hoofdstuk in de geschiedenis van een legendarische club als Fiorentina", verklaart Commisso.</p>
<h2>Geen AC Milan</h2>
<p>Commisso probeerde eerder AC Milan over te nemen, maar die poging mislukte. 'La Viola', zoals Fiorentina ook wel wordt genoemd vanwege de clubkleur paars, was de afgelopen zeventien jaar in handen van Diego en Andrea Della Valle, eigenaren van het luxe modebedrijf Tod's.</p>
<p>Fiorentina, in het verleden vaste klant in Europese toernooien, eindigde afgelopen seizoen slechts als zestiende in de Serie A. Commisso hoopt de ploeg uit Toscane weer succes te brengen.</p>
