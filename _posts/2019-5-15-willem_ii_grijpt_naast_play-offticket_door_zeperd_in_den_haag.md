---
layout: post
title: "Willem II grijpt naast play-offticket door zeperd in Den Haag"
date: Wed, 15 May 2019 21:24:53 +0200
categories: 
- sport 
- voetbal 
externe_link: "https://nos.nl/l/2284816"
feature_image: "https://nos.nl/data/image/2019/05/15/550220/1008x567.jpg"
---

<p>De spelers van Willem II kunnen op vakantie. De Tilburgers konden zich nog kwalificeren voor de play-offs om Europa League-voetbal, maar gingen op bezoek bij ADO Den Haag met 6-2 onderuit.</p>
<p>Door die nederlaag gaat FC Groningen er met het laatste play-offticket vandoor. De Groningers verloren weliswaar bij FC Emmen (1-0), maar hadden voor aanvang - en dus ook na afloop - één punt meer dan Willem II.</p>
<p>Ook ADO had nog over Groningen heen gekund, maar had dan nog drie keer vaker moeten scoren.</p>
<p>Willem II heerste woensdagavond een uur lang. Damil Dankerlui (0-1) en Vangelis Pavlidis (1-2, met een fraaie knal) bezorgden de Tilburgers tweemaal een voorsprong, tussendoor maakte Abdenasser El Khayati uit een counter de 1-1.</p>
<p>Nadat Wilfried Kanon 2-2 had gemaakt ging het razendsnel mis bij Willem II. Dankerlui maakte kort achter elkaar twee keer hands en kon inrukken. Tot overmaat van ramp maakte hij zijn tweede in het strafschopgebied, El Khayati benutte de penalty (3-2).</p>
<p>Dankzij twee goals van Tomas Necid en één van Lex Immers kreeg ADO even hoop op een miraculeuze plaatsing voor de play-offs, maar uiteindelijk kwam de ploeg van Alfons Groenendijk dus drie treffers tekort (6-2).</p>
