---
layout: post
title: "Eerste pendelbus asielzoekers vertrekt zonder passagiers uit Ter Apel"
date: Wed, 15 May 2019 09:51:52 +0200
category: nieuws
externe_link: "https://nos.nl/l/2284699"
feature_image: "https://nos.nl/data/image/2019/05/15/550026/1008x567.jpg"
---

<p>Volgens schema is vanochtend om 06.50 uur de eerste bus voor asielzoekers vertrokken in Ter Apel. Behalve de chauffeur was er niemand aan boord, meldt RTV Noord.</p>
<p>De 'asielbus' rijdt vanaf vandaag elk uur tussen het AZC in Ter Apel en Emmen. Chauffeurs op de reguliere buslijn 73 klaagden over overlast. Het gaat om een proef voor de duur van drie maanden.</p>
<p>De overlast in de gewone bus zou vooral zijn veroorzaakt door een groep asielzoekers uit 'veilige landen'. Dat zijn mensen die eigenlijk geen recht hebben op asiel in Nederland maar hun geluk toch beproeven in Ter Apel.</p>
<p>De meeste problemen ontstonden doordat ze geen kaartje kochten of te weinig betaalden. Onlangs nog kwamen beelden naar buiten van jonge asielzoekers die de toegang tot de bus werd geweigerd, omdat ze met vier personen op één kaartje wilden reizen. De chauffeur van de bus en een toezichthouder werden uitscholden en geïntimideerd.</p>
<h2>Prijs retour omhoog naar 7 euro</h2>
<p>De tijdelijke bus rijdt een andere route dan de gewone bus. Een retourtje Ter Apel-Emmen kost 7 euro. Aanvankelijk zou dat 5 euro zijn, maar dat bedrag leidde tot veel discussie omdat het beduidend goedkoper is dan de 7,11 euro die een retour normaal kost.</p>
<p>"We kregen veel reacties. Ook uit politieke hoek. We voelden aan alles dat het draagvlak dreigde weg te glijden. Dat wilden we dus niet en onze chauffeurs willen echt dat de proef doorgaat. Daarom hebben we voor deze prijsverhoging gekozen", aldus Qbuzz-woordvoerder Michel van der Mark.</p>
<p>De asielzoekers die mee willen met de bus, kunnen een kaartje alleen van tevoren in het AZC kopen.</p>
