---
layout: post
title: "Eekhoff vecht WK-diskwalificatie aan bij tribunaal"
date: Sat, 19 Oct 2019 17:45:56 +0200
categories: 
- sport 
- wielrennen 
externe_link: "https://nos.nl/l/2306816"
feature_image: "https://nos.nl/data/image/2019/10/19/586006/1008x567.jpg"
aantal: 253
unieke: 169
bron: "NOS"
---

<p>Wielrenner Nils Eekhoff stapt naar het internationaal sporttribunaal CAS om zijn diskwalificatie bij de WK wielrennen aan te vechten. Eekhoff won in Yorkshire de wereldtitel bij de beloften, maar moest die inleveren omdat hij na een valpartij onreglementair terug in het peloton zou zijn gekomen.</p>
<p>De 21-jarige Nederlander was vroeg in de wedstrijd ten val gekomen. In de achtervolging op het peloton zou hij volgens de jury van de internationale wielerbond UCI hebben gestayerd achter een auto en zich bij het aanpakken van een bidon (te lang) hebben laten voorttrekken.</p>
<p>Eekhoff stond al klaar om zijn regenboogtrui in ontvangst te nemen, toen hij hoorde van zijn diskwalificatie. "Toen ik ineens hoorde van diskwalificatie, barstte ik in tranen uit", zei de ontgoochelde Eekhoff toen. "Ik was mij van geen kwaad bewust en ik heb geen moment gedacht dat ik met vuur speelde."</p>
<p>Bekijk hier de reactie van Eekhoff na zijn diskwalificatie:</p>
<p>Eekhoff krijgt bij zijn stap naar het CAS de steun van de Nederlandse wielerbond. Daarbij gaat het er de KNWU vooral om dat de regels over stayeren niet consequent toegepast worden tijdens het seizoen.</p>
<p>"De toepassing van die regel moet anders", aldus directeur Thorwald Veneberg. "Nils moet ook duidelijkheid krijgen waarom die beslissing op dat moment is genomen, want die hebben we op dit moment niet."</p>
<p>"Zo kan er misschien toch nog iets goed komen uit deze situatie. Laat er in ieder geval goed gekeken worden naar die reglementen en de toepassing daarvan. En dan kijken we wel wat daarvan het resultaat wordt."</p>
