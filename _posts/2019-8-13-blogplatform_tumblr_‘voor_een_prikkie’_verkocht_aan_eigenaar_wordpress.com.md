---
layout: post
title: "Blogplatform Tumblr ‘voor een prikkie’ verkocht aan eigenaar WordPress.com"
date: Tue, 13 Aug 2019 09:22:13 +0200
category: tech
externe_link: "https://nos.nl/l/2297384"
feature_image: "https://nos.nl/data/image/2019/08/13/569905/1008x567.jpg"
---

<p>Tumblr, een blogplatform en sociaal netwerk dat zijn hoogtijdagen een aantal jaren geleden beleefde, is verkocht aan Automattic. Dat is het moederbedrijf van contentmanagementsysteem WordPress.com.</p>
<p>Hoeveel er is betaald, is niet bekendgemaakt. Bronnen noemen tegen nieuwssite Axios verschillende bedragen. Eerst was er sprake van minder dan 20 miljoen dollar, vervolgens minder dan 10 miljoen en uiteindelijk werd er zelfs gesproken over minder dan 3 miljoen. Daarmee lijkt de site voor een prikkie te zijn weggegaan en is de waarde zo goed als verdwenen.</p>
<h2>Miljard verloren</h2>
<p>De site was tot 2017 in handen van Yahoo, dat er in 2013 1,1 miljard dollar voor betaalde. Toentertijd was het een snelgroeiende start-up. Het blogplatform bleek vervolgens niet goed instaat om omzet te genereren.</p>
<p>In 2016 schreef Yahoo al 230 miljoen dollar van de waarde af. Verizon kocht in 2017 Yahoo voor 4,5 miljard dollar, Tumblr was onderdeel van de overname.</p>
<p>Eerder dit jaar besloot eigenaar Verizon een verbod in te stellen op pornografie. Dat werd gezien als teken om de site verkoopklaar te maken; het aanbod van porno zou potentiële kopers kunnen afschrikken. Het bezoek naar de site zou vervolgens in een maand tijd met 17 procent zijn afgenomen, wat staat voor 84 miljoen bezoekers.</p>
<p>Het porno-verbod blijft van kracht, zegt Automattic-topman Matt Mullenberg tegen The Wall Street Journal. Hij is naar eigen zeggen al jarenlang een Tumblr-gebruiker en ziet de site als complementair naast WordPress.</p>
