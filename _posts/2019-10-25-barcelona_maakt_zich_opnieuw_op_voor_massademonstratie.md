---
layout: post
title: "Barcelona maakt zich opnieuw op voor massademonstratie"
date: Fri, 25 Oct 2019 13:27:18 +0200
category: nieuws
externe_link: "https://nos.nl/l/2307594"
feature_image: "https://nos.nl/data/image/2019/10/19/585887/1008x567.jpg"
aantal: 636
unieke: 374
bron: "NOS"
---

<p>Barcelona maakt zich op voor een nieuwe massademonstratie morgen door de onafhankelijkheidsbeweging. Een protest tegen de zware gevangenisstraffen van hun separatistische leiders. Zij kregen deze maand negen tot dertien jaar gevangenisstraf voor opruiing.</p>
<p>Veertig kilometer van Barcelona staat de gevangenis van Lledoners. Elke avond voltrekt zich daar hetzelfde ritueel. 'Vrijheid voor de politieke gevangenen', staat er op een spandoek. De actiegroep 'Bona Nit' loopt er met kaarsjes en wenst de gevangen activisten een goede nacht. "Goede nacht, Jordi Cuixart. Goedenacht Joaquim Forn." Als de gevangenen door het raam antwoorden, klinkt er applaus.</p>
<p>Het is een terugkerend tafereel voor de separatistische leiders die er gevangen zitten. Zeker nu de mannen zijn veroordeeld tot fikse gevangenisstraffen. "Ik was heel verdrietig. Want tot de dag van de uitspraak heb je hoop en ik vind dat de uitspraak compleet onrechtvaardig is. Ik ben woedend", zegt Joan Porras van 'Bona Nit'.</p>
<h2>Democratie respecteren</h2>
<p>Maar er heerst in Catalonië ook tevredenheid over de celstraffen. Ook in het Catalaanse parlement. De centrumrechtse partij Ciudadanos vertegenwoordigt Catalanen die tegen onafhankelijkheid zijn.</p>
<p>"Het is legitiem dat sommige Catalanen niet akkoord gaan met de uitspraak van de rechtbank, maar het is niet normaal dat politici kritiek hebben op de uitspraak van het gerecht. Wij als democraten moeten de fundamenten van onze democratie respecteren en de uitspraken van justitie altijd accepteren", zegt Nacho Martín Blanco, parlementslid van Ciudadanos.</p>
<p>De jarenlange celstraffen voor separatistische leiders waren de aanleiding voor de massademonstraties vorige week die uitmondden in rellen.</p>
<p>Txell Bonet is de vrouw van de gevangen Jordi Cuixart, de leider van de onafhankelijkheidsbeweging Òmnium Cultural. Cuixart kreeg negen jaar gevangenisstraf en zat al twee jaar in voorarrest. Hij werd gearresteerd na een betoging in 2017 waarbij hij op een auto klom van de Guardia Civil voor een toespraak. Volgens de rechter blokkeerde hij daarmee een politieoperatie.</p>
<p>Bonet kijkt naar het beeld. "Dit is de kracht van het beeld. Het feit dat twee mannen op een auto gaan staan, is symbolisch sterk, vooral omdat het een auto is van de Guardia Civil. De hele dag stonden ze aan het hoofd van een vredelievende beweging."</p>
<p>Haar man werd veroordeeld wegens opruiing. Ze mag hem een keer per week bezoeken. "Jordi is een sterke persoon, tijdens de afgelopen twee jaren is hij stabiel gebleven. Hij is trouw gebleven aan zijn overtuiging", zegt ze.</p>
<h2>Kloof</h2>
<p>Het is dan wel minder zichtbaar, maar de onafhankelijkheidsstrijd roept in Catalonië ook flinke weerstand op. De meeste Catalanen willen bij Spanje blijven, zo blijkt uit recente peilingen. Al is er wel discussie over de vonnissen.</p>
<p>"Het werd verpakt als een juridisch vonnis, maar de onderliggende boodschap, was politiek. Het probleem is dat dit juridisch niet kan worden opgelost, wat er tussen Spanje en Catalonië speelt. Het is de politiek die een probleem heeft neergelegd bij justitie terwijl dat nooit had mogen gebeuren", zegt Toni Aira, politiek analist van de Universitat Pompeu Fabra in Barcelona.</p>
<p>Juist door het vonnis wordt de kloof in de Catalaanse samenleving nog groter. In het Catalaanse parlement roept Ciudadanos op tot dialoog, maar wil geen concessies doen aan de onafhankelijkheidsbeweging. "Het idee van de separatisten is dat ze kunnen doen wat ze willen. Het moment is aangebroken dat de Spaanse regering een duidelijke harde houding gaat innemen. Maar er moet wel een mogelijkheid blijven voor dialoog", zegt Ciudadanos-parlementslid Blanco.</p>
<h2>Harde hand</h2>
<p>Volgende maand, 10 november, zijn er parlementsverkiezingen in Spanje. De kans is groot dat de gevangenisstraffen en de Catalaanse onafhankelijkheidsstrijd een belangrijke rol zullen spelen. "Ik denk dat we nu verder van een oplossing zijn dan een, twee jaar geleden, zelfs dan een paar maanden geleden", denkt analist Aira.</p>
<p>Hij verwacht dat de rechtse partijen zullen profiteren van het vonnis door te zeggen dat de straffen niet hoog genoeg waren en dat er met hardere hand moet worden ingegrepen tegen de onafhankelijkheidsstrijd.</p>
