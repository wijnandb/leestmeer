---
layout: post
title: "Oranjevrouwen gaan met 'hechte groep' voor de wereldtitel"
date: Thu, 23 May 2019 20:09:50 +0200
category: sport
externe_link: "https://nos.nl/l/2286012"
feature_image: "https://nos.nl/data/image/2019/05/23/552060/1008x567.jpg"
---

<p>Iets meer dan twee weken voor de start van het WK heeft Sarina Wiegman bijna alle Oranje-internationals tot haar beschikking. Donderdag kon de bondscoach ook Sherida Spitse, Stefanie van der Gragt en Loes Geurts in Zeist verwelkomen.</p>
<p>Op de KNVB-campus bereidt het Nederlands elftal zich voor op het toernooi in Frankrijk, dat voor de Oranjevrouwen op 11 juni begint met een groepswedstrijd tegen Nieuw-Zeeland.</p>
<p>Komende maandag maken Shanice van de Sanden (Olympique Lyonnais) en Lieke Martens (FC Barcelona) de groep compleet. Dit tweetal was afgelopen weekend namens hun clubs nog actief in de finale van de Champions League.</p>
<h2>Andere verwachtingen</h2>
<p>Voor Spitse voelde haar komst naar Zeist als thuiskomen. Volgens de recordinternational is de goede onderlinge sfeer een belangrijk wapen van Oranje. "We zijn teamgenoten, maar tegelijkertijd vrienden. Dat maakt het zo hecht. Daardoor kom je ver met elkaar, als je zo met elkaar omgaat."</p>
<p>De middenveldster van het Noorse VÃ¥lerenga was er vier jaar geleden ook bij toen Nederland op het WK in Canada tot de achtste finales reikte. Door het succesvolle EK van 2017 wordt er dit keer meer op de Oranjevrouwen gelet.</p>
<p>"Dat is natuurlijk ook gekomen nadat wij het EK hebben gewonnen, daardoor zijn mensen anders naar ons gaan kijken. Er wordt ook weer wat anders van ons verwacht."</p>
<h2>'Zeg nooit nooit'</h2>
<p>Nu de start van het toernooi nadert, durft Spitse stiekem te denken aan een stunt. "Iedereen droomt er natuurlijk van om wereldkampioen te worden. Daar gaan we alles voor doen."</p>
<p>"Ik denk dat ook niemand had verwacht dat wij Europees kampioen zouden worden. Dus zeg nooit nooit."</p>
