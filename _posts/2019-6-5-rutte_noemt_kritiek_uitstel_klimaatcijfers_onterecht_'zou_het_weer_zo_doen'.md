---
layout: post
title: "Rutte noemt kritiek uitstel klimaatcijfers onterecht: 'Zou het weer zo doen'"
date: Wed, 05 Jun 2019 21:31:14 +0200
category: nieuws
externe_link: "https://nos.nl/l/2287789"
feature_image: "https://nos.nl/data/image/2019/06/04/554659/1008x567.jpg"
---

<p>Premier Rutte vindt de kritiek van oppositiepartijen dat hij druk uitoefende om de presentatie van berekeningen over het klimaatakkoord uit te stellen onterecht.</p>
<p>De oppositie stelt dat Rutte informatie heeft achtergehouden, maar de premier weerspreekt dat. "Ik werp verre van mij dat ik iets heb achtergehouden. Er zijn geen fouten gemaakt." Volgens Rutte is het normaal om te overleggen met de planbureaus over de publicatiedatum van rapporten.</p>
<p>Tv-programma Nieuwsuur meldde vorige week dat Rutte had aangedrongen op uitstel van de publicatie van de doorrekeningen van de voorlopige klimaatplannen. Hij zou het "onwenselijk" hebben gevonden om de cijfers vijf dagen voor Prinsjesdag naar buiten te brengen.</p>
<p>In een debat met de Kamer zei Rutte dat hij "het precies weer zo zou doen". "Het was uiterst onwenselijk geweest om het anders te doen. Het had betekend dat we de stukken naar buiten hadden gebracht zonder een kabinetsreactie."</p>
<h2>Oppositie is kritisch</h2>
<p>De oppositie begrijpt niets van die houding en spreekt harde woorden over de gang van zaken. PVV-leider Wilders zegt het "gemanipuleer en gemarchandeer van het kabinet-Rutte en de VVD" zat te zijn. "Een politiek relevant stuk is ons onthouden. We zijn voor de gek gehouden, wie denkt de minister-president dat hij is?" De PVV diende een motie van wantrouwen in tegen de premier, maar die werd niet breed gesteund.</p>
<p>Forum voor Democratie-leider Baudet: "Er is achter de schermen gesjoemeld. Onaanvaardbaar dat de cijfers er al waren, maar tijdens de beschouwingen werd gedaan alsof dat niet zo was."</p>
<p>SP-leider Marijnissen spreekt over de "politieke trukendoos" van de premier. "De waarheid staat niet voorop, maar zijn eigen belang." Volgens Denk-leider Kuzu gingen "partijpolitieke belangen boven het informeren van het parlement".</p>
<p>Bekijk hier de reacties van de oppositiepartijen en premier Rutte:</p>
<p>De planbureaus die de klimaatplannen doorrekenden waren voor Prinsjesdag klaar en wilden de cijfers wel gewoon presenteren. Maar uit stukken die Nieuwsuur via de Wet openbaarheid van bestuur (WOB) opvroeg, is af te leiden dat Rutte dat geen goed idee vond. De cijfers werden uiteindelijk eind september openbaar. Volgens Rutte was dat zo afgesproken. </p>
<p>GroenLinks-leider Klaver zei in het debat dat het hem ook niet om beschuldigingen tegen Rutte gaat, maar meer over het draagvlak voor het klimaatbeleid.</p>
<p>PvdA-leider Asscher deelt die zorgen: "Het kabinet dat zegt zich zo'n zorgen te maken over het draagvlak, maakt zich op deze manier zelf schuldig aan het beschadigen van dat draagvlak."</p>
<p>Asscher verwijt Rutte een gebrek aan leiderschap rond het thema klimaat. "Uitstel van een reactie op Urgenda. Uitstel van de CO2-belasting. Uitstel van het akkoord. Dat is niet hoe je een land meeneemt bij klimaatmaatregelen."</p>
<p>"Van wie is de publieke informatie?", wil Klaver van Rutte weten. Hij wil dat het kabinet een toezegging doet: alle doorrekeningen moeten zodra ze beschikbaar zijn ook naar de Kamer. Forum voor Democratie-leider Baudet wil dat alle gespreksverslagen van de klimaattafels vanaf nu naar de Kamer gaan.</p>
<p>Eerder nam de Kamer al een vergelijkbaar voorstel aan. Maar volgens Rutte kan dat nu niet omdat in de gesprekken vertrouwelijkheid is beloofd. Als alle klimaattafels zijn afgelopen wil het kabinet wel kijken wat er openbaar kan worden zonder de vertrouwelijkheid te schenden. </p>
