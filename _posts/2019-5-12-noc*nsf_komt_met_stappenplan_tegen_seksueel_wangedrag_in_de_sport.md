---
layout: post
title: "NOC*NSF komt met stappenplan tegen seksueel wangedrag in de sport"
date: Sun, 12 May 2019 15:46:33 +0200
category: nieuws
externe_link: "https://nos.nl/l/2284255"
feature_image: "https://nos.nl/data/image/2019/05/12/549394/1008x567.jpg"
---

<p>Sportkoepel NOC*NSF heeft een stappenplan gepresenteerd voor de aanpak van grensoverschrijdend gedrag en misbruik op sportclubs. Daarin staan praktische maatregelen om seksueel wangedrag, pesten en andere ongewenste omgangsvormen te voorkomen.</p>
<p>Zo krijgen clubs het advies om een vertrouwenspersoon aan te stellen bij wie leden terechtkunnen als ze iets vervelends hebben meegemaakt. Alle vrijwilligers zouden een Verklaring Omtrent het Gedrag moeten hebben en verder wordt het vier-ogen-principe aangeraden: als een trainer of vrijwilliger met pupillen werkt, moet er altijd nog iemand bij zijn.</p>
<p>In februari richtte NOC*NSF al het Centrum Veilige Sport Nederland op. Sindsdien worden meer misbruikzaken voorgelegd aan de tuchtinstanties.</p>
<h2>Schaamte</h2>
<p>Het stappenplan werd gepresenteerd op het Framed Festival op sportcentrum Papendal bij Arnhem. Het initiatief komt van Renald Majoor van de stichting De Stilte Verbroken. Hij begon zijn stichting omdat hij op 12-jarige leeftijd zelf bij Vitesse te maken kreeg met seksueel misbruik.</p>
<p>Volgens Majoor moet de aanpak er onder meer toe leiden dat slachtoffers aan de bel trekken. Nu zijn er veel redenen waarom ze dat vaak niet doen, zegt hij: "Ze schamen zich, denken dat ze de enige zijn die het heeft meegemaakt, zijn bang dat het als gezeur wordt gezien of dat het consequenties zal hebben voor hun positie in het team."</p>
<h2>Scherp houden</h2>
<p>NOC*NSF is blij met het stappenplan, zegt algemeen directeur Gerard Dielessen. "Het belangrijkste is dat je elkaar scherp houdt, dat je ook in de toekomst blijft praten. En dat je elkaar aanspreekt als iets niet goed voelt."</p>
