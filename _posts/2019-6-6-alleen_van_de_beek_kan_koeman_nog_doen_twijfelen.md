---
layout: post
title: "Alleen Van de Beek kan Koeman nog doen twijfelen"
date: Thu, 06 Jun 2019 06:55:35 +0200
category: sport
externe_link: "https://nos.nl/l/2287814"
feature_image: "https://nos.nl/data/image/2019/06/06/554900/1008x567.jpg"
---

<p>Voor de vijfde keer op rij treedt Oranje donderdagavond tegen Engeland in Guimarães, normaal gesproken, aan met dezelfde drie namen op het middenveld. Met Frenkie de Jong, Georginio Wijnaldum en Marten de Roon. Bondscoach Ronald Koeman heeft zijn ideale middenveld gevonden. Toch?</p>
<p>Ruud Vormer en Kevin Strootman mochten het proberen, Pablo Rosario, Tonny Vilhena en Donny van de Beek konden proeven en Davy Pröpper had de pech dat hij geblesseerd afhaakte voor het duel met Duitsland in oktober vorig jaar.</p>
<p>En toen ontstond het trio Frenkie de Jong, Wijnaldum en De Roon op het middenveld. Voor het eerst samen tegen Duitsland (3-0) en ook in de afgelopen interlands tegen Frankrijk (2-0), Duitsland (2-2), Wit-Rusland (4-0) en Duitsland (2-3) waren zij vaste keus.</p>
<p>Een complementair drietal. Met Wijnaldum in de aanvallende rol goed voor drie goals en twee assists in zijn laatste vijf interlands. Met De Jong die de ruimtes ziet en benut, zich waar nodig laat inzakken en waar mogelijk zijn dribbels inzet. En met De Roon die voor de controle zorgt en de andere twee de kans biedt te excelleren.</p>
<p>Het ging de afgelopen week op de persconferentie van Koeman ook over het middenveld van Oranje en dat heeft alles te maken met de sterke ontwikkeling van Donny van de Beek bij Ajax. Na een moeizaam begin van het seizoen ging de Nijkerkervener dit jaar als een komeet omhoog.</p>
<p>En alleen Van de Beek zou Koeman op dit moment aan het twijfelen kunnen brengen over zijn middenveld. Als aanvallende middenvelder blonk de Ajacied uit tegen Real Madrid, Juventus en Tottenham Hotspur in de Champions League en maakte hij in Turijn en Londen bovendien fraaie en belangrijke goals.</p>
<p>"Het seizoen dat Ajax heeft meegemaakt is onbetaalbaar voor de ontwikkeling van spelers", zei Koeman hierover. "Van de Beek is het beste voorbeeld. Hoe hij is gegroeid en zich heeft ontwikkeld dit seizoen, prachtig toch? Hij klopt op de deur. Meer dan hij deed."</p>
<p>Tijd voor een doorbraak in Oranje voor Van de Beek? In het Nederlands elftal kon hij zich in vijf interlands nog niet onderscheiden. Wel toonde Koeman zijn vertrouwen in de Ajacied toen het vorig jaar minder ging bij Ajax.</p>
<p>"Ik ben de bondscoach nog steeds dankbaar dat hij me er ook toen heeft bijgehouden", zei Van de Beek vorige week nog.</p>
<p>De middenvelder kwam na zijn sterke spel in de Champions League nu ook anders binnen bij Oranje. Als kandidaat voor een basisplaats. Desondanks weet hij dat de bondscoach erg tevreden is over de vaste opstelling van de laatste interlands. "Die jongens hebben het uitstekend gedaan", erkende Van de Beek. "Ik zal het tijdens de trainingen moeten laten zien."</p>
<p>Koeman liet al doorschemeren dat Van de Beek in aanmerking kan komen voor de aanvallende positie, nu bezet door Wijnaldum, of de controlerende positie, nu bezet door De Roon. Of voor een andere rol als dynamische middenvelder op rechts, ook ten koste van De Roon.</p>
<p>Champions League-winnaar Wijnaldum speel je natuurlijk niet zomaar uit de basis. Die geldt voor Koeman als steunpilaar van Oranje. En De Roon toonde niet alleen zijn waarde in het Nederlands elftal, maar kende ook een uitstekend seizoen bij Atalanta, dat zich als nummer drie van de Serie A voor de Champions League plaatste en de Italiaanse bekerfinale haalde.</p>
<p>Misschien heeft de 28-jarige De Roon wel het beste jaar uit zijn loopbaan achter de rug. Geen reden dus voor de oud-speler van Sparta, sc Heerenveen en Middlesbrough om zich zorgen te maken. En dat doet hij dan ook niet.</p>
<p>"Ik heb ook genoten van Ajax en zeker ook van Donny, die geweldige wedstrijden speelde en fantastische goals maakte", aldus De Roon. "Dan kijk je als liefhebber. Dan denk ik niet van: die zou op mijn plek kunnen spelen. Ik ben hier met een positief gevoel naartoe gekomen."</p>
<p>De verwachting is dat Koeman zijn basisformatie van de laatste interlands niet overhoop gaat gooien. Op verrassingen hoeven we volgens hem niet te rekenen en Wijnaldum start zeker, met naast hem dan Frenkie de Jong en Marten de Roon.</p>
<p>Donny van de Beek moet waarschijnlijk nog even geduld hebben.</p>
