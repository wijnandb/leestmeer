---
layout: post
title: "Hamilton wint, maar moet nog minstens week wachten op zesde wereldtitel"
date: Sun, 27 Oct 2019 21:50:42 +0100
categories: 
- sport 
- autosport 
externe_link: "https://nos.nl/l/2307961"
feature_image: "https://nos.nl/data/image/2019/10/27/587965/1008x567.jpg"
aantal: 316
unieke: 186
bron: "NOS"
---

<p>Lewis Hamilton moet nog minimaal een week wachten voor hij zich voor de zesde keer wereldkampioen Formule 1 mag noemen. De Britse Mercedes-coureur won de Grand Prix van Mexico en heeft nu nog maar vier punten nodig om wereldkampioen te worden.</p>
<p>Hamilton bleef in Mexico de Duitser Sebastian Vettel (Ferrari) en teamgenoot Valtteri Bottas voor en boekte zo zijn tiende zege van het seizoen.</p>
<p>Max Verstappen was al snel kansloos voor een goed resultaat nadat hij in de eerste ronde van de baan was geschoten, even later een lekke band kreeg en daardoor achteraan het veld terechtkwam. De Nederlander eindigde uiteindelijk als zesde.</p>
<p>Verstappen won de laatste twee edities in Mexico, maar was dit weekend niet bij machte de zaken naar zijn hand te zetten. Zaterdag ontnam de jury hem zijn (tweede) poleposition en in de race sloeg het noodlot dus al snel toe.</p>
<p>In het vervolg klaagde Verstappen over een gebrek aan grip en waren zijn rondetijden even niet al te best. Later ging de wagen beter lopen en stoomde hij op naar de zesde plaats.</p>
<p>Voorin waren de verschillen klein, maar was er van spanning nauwelijks sprake. Hamilton koos voor slechts één pitstop en kreeg daardoor halverwege de race de leiding in handen.</p>
<p>De Mercedes-coureur zag in de slotfase Vettel nog wel naderen, maar de Duitser kon nimmer de aanval inzetten. Volgende week staat in Austin de Grand Prix van de Verenigde Staten op het programma en kan Hamilton zijn missie voltooien.</p>
<p>Valtteri Bottas, de enige die Lewis Hamilton nog van de titel af kan houden, heeft in de WK-stand een achterstand van 74 punten. Bij de laatste drie races van het seizoen zijn er in totaal nog 78 punten te verdelen.</p>
<p>Omdat gewonnen races bij een gelijke stand doorslaggevend zijn en Hamilton meer zeges achter zijn naam heeft staan, heeft hij aan vier punten genoeg om voor de zesde keer wereldkampioen te worden.</p>
