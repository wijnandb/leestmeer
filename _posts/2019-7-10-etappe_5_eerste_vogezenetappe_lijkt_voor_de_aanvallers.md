---
layout: post
title: "Etappe 5: eerste Vogezenetappe lijkt voor de aanvallers"
date: Wed, 10 Jul 2019 06:07:21 +0200
categories: 
- sport 
- wielrennen 
externe_link: "https://nos.nl/l/2292814"
feature_image: "https://nos.nl/data/image/2019/07/10/562411/1008x567.jpg"
---

<p>Daags na een sprintetappe en een dag voor de eerste echte bergrit wacht de renners vandaag in de Tour de France een overgangsetappe.</p>
<p>Twee beklimmingen van de tweede categorie en twee van de derde categorie liggen tussen starplaats Saint-Dié-des-Vosges en finishplaats Colmar. De etappe in de Vogezen lijkt een kolfje naar de hand van aanvalslustige renners. En dat al op dag vijf van de Tour.</p>
<p>"Dit is een Tour voor de klimmers en dat zullen we weten ook", zegt radiocommentator Sebastiaan Timmerman, die de koers volgt vanaf de motor.</p>
<p>De afgelopen jaren kende de Ronde van Frankrijk in de eerste week veel vlakke etappes die na kansloze aanvalspogingen van een paar avonturiers steevast uitdraaiden op een massasprint.</p>
<p>"We wisten op voorhand al dat het geen eerste week zou worden zoals eerste weken die we al vaak hebben gezien. Etappes één en drie waren mooi en dat wordt het vandaag en morgen ook. De echte sprintetappes zijn over drie weken uitgesmeerd", aldus Timmerman.</p>
<p>"De organisatie breekt met het gebruik van veel vlakke ritten in de openingsweek. Aan de andere kant, we zijn de afgelopen jaren wel vaker in de eerste week op La Planche des Belles Filles geweest", blikt Timmerman vast vooruit op de slotklim van donderdag.</p>
<h2>De clown van de Vogezen</h2>
<p>Colmar is vanmiddag voor de achtste keer finishplaats in de Tour. Twee keer won een inwoner van Colmar in zijn eigen stad: Roger Hassenforder.</p>
<p>Herman van der Zandt vertelt het bijzondere verhaal van deze 'clown van de Vogezen', die ook nog eens een eigen restaurant had: </p>
<p>Een traditionele sprintetappe zal het dus sowieso niet worden en dat is voor sommige volgens van het peloton maar goed ook. Timmerman: "Thomas Voeckler (oud-wielrenner, red.) zit voor de Franse televisie op de motor, die zag ik af en toe wel even gapen gisteren."</p>
<p>Dat zal vandaag wel anders zijn. Met de top van de laatste van vier beklimmingen (derde categorie) op slechts twintig kilometer van de meet zal Voeckler niet kunnen knikkebollen.</p>
<h2>Goed opletten in mooie omgeving</h2>
<p>En dan is het parcours niet eens de enige reden voor Timmerman om uit te kijken naar de etappe van vandaag. "De motard van het Engelse Eurosport kent de omgeving goed en hij zei dat we door een heel mooi gebied gaan rijden."</p>
<p>Goed nieuws voor de televisiekijker dus, die vanaf 14.10 uur naar de etappe kan kijken op NPO 1, NOS.nl en in de NOS-app.</p>
