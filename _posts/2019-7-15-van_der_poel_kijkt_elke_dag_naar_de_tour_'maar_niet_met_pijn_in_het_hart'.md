---
layout: post
title: "Van der Poel kijkt elke dag naar de Tour: 'Maar niet met pijn in het hart'"
date: Mon, 15 Jul 2019 07:49:40 +0200
category: sport
externe_link: "https://nos.nl/l/2293542"
feature_image: "https://nos.nl/data/image/2019/07/15/563589/1008x567.jpg"
---

<p>Terwijl zijn wielercollega annex concurrent Wout van Aert een succesvolle eerste Tourweek beleefde, was Mathieu van der Poel zich op hoogte aan het voorbereiden op de wereldbekerwedstrijd mountainbiken in Les Gets.</p>
<p>Op zijn hoogtestage keek de Nederlander de voorbije week elke dag de Tour de France, maar "niet met pijn in het hart".</p>
<h2>Ook volgend jaar nog geen Tour</h2>
<p>De opa van de 24-jarige coureur, Raymond Poulidor, zei eerder al te verwachten dat zijn kleinzoon pas in 2021 zijn opwachting in de Tour maakt. "Ja, dat zou kunnen," zegt Van der Poel zelf.</p>
<p>"Volgend jaar in elk geval nog niet. Dan gaat mijn volle focus op de Olympische Spelen in Tokio." Daar wil hij knallen op de mountainbike en met goud huiswaarts keren.</p>
<p>Voelt het dan nu toch niet vreemd voor hem om de Tour vanaf de bank te volgen in plaats van zelf rond te rijden in Frankrijk? Na zijn prestatie in de Amstel Gold Race, die hij op weergaloze wijze won, zagen tenslotte veel wielervolgers- en liefhebbers hem al triomfen vieren in de Tour.</p>
<p>Nee, is de jonge renner echter stellig. "Ik mountainbike graag en ik heb mijzelf duidelijke doelen gesteld. De Tour past daar niet in."</p>
<h2>'Van Aert geeft goede indicatie'</h2>
<p>Vergelijkingen met andere wielrenners die de Tour wel rijden, maakt hij daarom ook niet. Wel vindt hij het leuk om te zien hoe collega-veldrijder Van Aert presteert. "Ik denk dat wij gelijkwaardige renners zijn. Van Aert geeft een goeie indicatie over wat mogelijk zou kunnen zijn."</p>
<p>De prestatie van voormalig veldrijder Mike Teunissen in de eerste etappe, waarin de Nederlander het geel pakte, vond hij wel een verrassing. "Anderzijds wist ik allang dat Van Aert en Teunissen allebei goede renners zijn", zegt Van der Poel, die in Les Gets een wereldbekerwedstrijd reed als voorbereiding op het EK mountainbiken van volgende week.</p>
<p>Na het EK mountainbike in het Tsjechische Brno zal Van der Poel zich gaan voorbereiden op de WK op de weg in Yorkshire. Daar staat hij aan de start van de wegwedstrijd.</p>
<p>"Ja, daar wil ik wat van gaan maken", is Van der Poel vastberaden. "Net zoals het EK mountainbiken is dat een van mijn grote doelen. Ik geloof erin dat ik die wedstrijd in Yorkshire kan winnen."</p>
<p>In Les Gets beleefde Van der Poel zondag een offday. Hij werd slechts zestiende. Bekijk hieronder een reportage over de dag van Van der Poel:</p>
