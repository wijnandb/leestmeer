---
layout: post
title: "AZ-Fortuna Sittard eerste wedstrijd op zondagavond"
date: Wed, 10 Jul 2019 11:59:45 +0200
category: sport
externe_link: "https://nos.nl/l/2292844"
feature_image: "https://nos.nl/data/image/2019/07/10/562459/1008x567.jpg"
---

<p>AZ gaat als eerste club gebruikmaken van de mogelijkheid om een wedstrijd op zondagavond om 20.00 uur te spelen. De Alkmaarders, die de donderdag ervoor in de voorronde van Europa League spelen, hebben hun duel met Fortuna Sittard op zondag 4 augustus laten verplaatsen naar de avond.</p>
<p>Het wordt de eerste keer dat een eredivisieduel op dat tijdstip op zondag gespeeld wordt. De clubs en Fox Sports wilden eigenlijk elke week een wedstrijd op zondagavond laten spelen, maar lieten dat plan binnen een dag varen omdat het te veel weerstand opriep bij lokale overheden en supportersgroepen.</p>
<h2>Sportieve gronden</h2>
<p>Wel hield de bond het tijdstip achter de hand voor clubs die Europees voetbal spelen. "We hebben dit afgesproken met alle clubs om de kwaliteit van de eredivisie te verbeteren. De verplaatsing naar het zondagavondtijdstip wordt per keer bekeken en de keuze wordt gemaakt op basis van sportieve gronden."</p>
<p>Feyenoord en Sparta zouden de primeur hebben van de zondagavondwedstrijd, maar die wedstrijd is nu op zondag 4 augustus om 14.30 uur in De Kuip. FC Utrecht - ADO Den Haag wordt nu gespeeld om 16.45 uur, het oorspronkelijke tijdstip van de wedstrijd in Alkmaar.</p>
