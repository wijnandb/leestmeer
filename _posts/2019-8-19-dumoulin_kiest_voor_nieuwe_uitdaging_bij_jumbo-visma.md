---
layout: post
title: "Dumoulin kiest voor nieuwe uitdaging bij Jumbo-Visma"
date: Mon, 19 Aug 2019 08:56:59 +0200
categories: 
- sport 
- wielrennen 
externe_link: "https://nos.nl/l/2298101"
feature_image: "https://nos.nl/data/image/2019/08/19/571135/1008x567.jpg"
---

<p>De kogel is door de kerk. Tom Dumoulin vertrekt na dit wielerseizoen bij Team Sunweb en stapt over naar Jumbo-Visma. De Giro-winnaar van 2017 tekent een contract voor drie jaar bij de Nederlandse ploeg.</p>
<p>Dumoulin had bij Sunweb nog een contract tot 2021, maar dat is in samenspraak ontbonden. In de wielersport is het ongebruikelijk om contracten te ontbinden. Lopende contracten moeten worden afgekocht of verbroken.</p>
<p>"Ik was op zoek naar een nieuwe sportieve uitdaging en Team Jumbo-Visma is daar de juiste ploeg voor", zegt Dumoulin. "Ooit ben ik begonnen bij de Rabobank Continental-ploeg, een voorloper van het huidige Team Jumbo-Visma. Deze stap voelt daarom een beetje als thuiskomen. Het is mooi om de kleuren van de Nederlandse ploeg te vertegenwoordigen."</p>
<p>Dumoulin zal dit seizoen vrijwel zeker niet meer in actie komen voor Sunweb. Hij onderging onlangs een tweede operatie aan zijn gekwetste linkerknie. De verwachting van de artsen is dat zijn wielerseizoen erop zit.</p>
<h2>Derde klassementsrenner bij Jumbo-Visma</h2>
<p>Het gerucht dat Dumoulin de overstap zou maken naar Jumbo-Visma hing al weken in de lucht. De succesploeg van Richard Plugge won in de Tour vier ritten - waaronder de ploegentijdrit - en Steven Kruijswijk eindigde op de derde plaats in het algemeen klassement.</p>
<p>De 28-jarige Dumoulin wordt bij Jumbo-Visma de derde klassementsrenner, naast Kruijswijk en Primoz Roglic. De Sloveen stond dit jaar ook al op het podium in een grote ronde; hij werd derde in de Giro d'Italia.</p>
<p>Ook topsprinter Dylan Groenewegen, Mike Teunissen en Wout van Aert, die alle drie een rit wonnen de afgelopen Tour, zijn nieuwe ploeggenoten van Dumoulin.</p>
<h2>Successen in Sunweb-shirt</h2>
<p>Dumoulin en Sunweb hebben veel aan elkaar te danken. Na een jaar bij de continentale opleidingsploeg van Rabobank maakte de inmiddels 28-jarige wielrenner in 2012 zijn profdebuut bij Argos Shimano, de voorloper van het huidige Team Sunweb.</p>
<p>Onder de vleugels van ploegbaas Iwan Spekenbrink ontwikkelde Dumoulin zich van hardrijder tot wereldtopper in het tijdrijden en daarna tot de podiumkandidaat in grote rondes die hij nu is.</p>
<p>Dumoulin won etappes in de Tour de France (3), de Giro (4) en de Vuelta (2). Zijn (voorlopige) hoogtepunt beleefde hij in 2017. In Milaan kroonde hij zich als eerste Nederlander ooit tot winnaar van de Giro d'Italia, in het shirt van Sunweb. Een paar maanden later veroverde hij in het Noorse Bergen de wereldtitel tijdrijden.</p>
<p>Een jaar later bevestigde Dumoulin zijn status door tweede te worden in de Giro en daarna in de Tour.</p>
<p>Met Dumoulin als uithangbord groeide Sunweb, dat op een Duitse licentie rijdt maar een Nederlands kader heeft, zelf uit tot een van de grote ploegen van het peloton.</p>
<p>Maar er kwamen ook vragen over de sterkte van het team rond Dumoulin: heeft hij bij Sunweb wel genoeg renners om zich heen die hem kunnen helpen bij het bereiken van het allerhoogste, eindwinst in de Ronde van Frankrijk?</p>
<h2>Rampjaar 2019</h2>
<p>Het winnen van de Tour zou dit jaar Dumoulins hoofddoel worden. Maar voor de start van het seizoen sloeg de twijfel toe: omdat er in de Giro meer tijdritkilometers zaten, koos hij er uiteindelijk toch voor om eerst te proberen voor de tweede keer de roze trui te veroveren.</p>
<p>In de vierde etappe ging het al mis: Dumoulin viel hard op zijn knie en moest opgeven.</p>
<p>Zijn herstel verliep moeizaam. Na een maand bleek dat er nog een stukje steen in Dumoulins knie zat, dat operatief verwijderd moest worden. De kopman had in eerste instantie nog zijn zinnen gezet op de Tour, maar op weg naar een hoogtestage keerde hij om. Dumoulin ging niet naar de Tour, maar naar huis.</p>
