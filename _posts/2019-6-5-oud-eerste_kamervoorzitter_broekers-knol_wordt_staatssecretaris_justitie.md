---
layout: post
title: "Oud-Eerste Kamervoorzitter Broekers-Knol wordt staatssecretaris Justitie"
date: Wed, 05 Jun 2019 15:39:32 +0200
category: politiek
externe_link: "https://nos.nl/l/2287749"
feature_image: "https://nos.nl/data/image/2019/06/05/554808/1008x567.jpg"
---

<p>VVD-politicus Ankie Broekers-Knol, die dinsdag afscheid nam als voorzitter van de Eerste Kamer, wordt de nieuwe staatssecretaris van Justitie en Veiligheid. Dat melden bronnen aan de NOS. Broekers-Knol volgt partijgenoot Mark Harbers op, die twee weken geleden opstapte nadat hij in de problemen was gekomen omdat hij meldingen van ernstige misdrijven door asielzoekers niet expliciet had gerapporteerd.</p>
<p>Mark Harbers keert terug in de Tweede Kamer, bevestigt een woordvoerder van de VVD-fractie. Hij neemt de plaats van Malik Azmani in, die naar het Europees parlement gaat. Nog onduidelijk is op welke portefeuille Harbers het woord zal voeren. Harbers zat voor hij staatssecretaris werd van 2009 tot 2017 in de Kamer, toen als financieel specialist.</p>
<h2>'Soepel en resoluut'</h2>
<p>De 72-jarige Broekers-Knol zat bijna achttien jaar in de Eerste Kamer. Ze voerde daar aanvankelijk vooral het woord over justitiÃ«le en Europese Zaken. Ook was ze voorzitter van de vaste commissie voor Veiligheid en Justitie.</p>
<p>In 2013 werd ze benoemd tot voorzitter van de Eerste Kamer. Bij haar afscheid van de Senaat dinsdag werd Broekers-Knol geprezen om haar kwaliteiten in die functie. "Ze deugt, weet van wanten, is soepel als het kan en resoluut als het moet", zei SP-fractievoorzitter Tiny Kox, die haar namens de Eerste Kamer toesprak.</p>
<p>In september vorig jaar werd al bekend dat Broekers-Knol na de Eerste Kamerverkiezingen niet zou terugkeren in de Senaat. Haar vertrek hing samen met geldende regels binnen de VVD, die bepalen dat een Eerste Kamerlid maximaal twaalf jaar mag aanblijven.</p>
<h2>Uitzondering</h2>
<p>Toen Broekers-Knol in 2015 werd herkozen als Senaatsvoorzitter, was dat bij wijze van uitzondering, zei ze daar in september over. "Ik heb duidelijk begrepen dat het niet aan de orde is om dat nog een keer te doen."</p>
<p>Broekers-Knol zei toen dat ze het wel jammer vond dat ze niet nog langer kon aanblijven. "Ik heb gezegd tegen m'n partijvoorzitter en de fractievoorzitter dat ik van harte bereid ben om nog een bepaalde periode door te gaan, vanwege de inwerking van de nieuwe griffier en de verhuizing." Tot 10 juni is ze nog voorzitter.</p>
