---
layout: post
title: "Fotograaf Peter Lindbergh (74), grondlegger van het 'supermodel', overleden"
date: Wed, 04 Sep 2019 14:06:47 +0200
category: cultuur
externe_link: "https://nos.nl/l/2300297"
feature_image: "https://nos.nl/data/image/2019/09/04/574881/1008x567.jpg"
---

<p>De Duitse modefotograaf Peter Lindbergh is op 74-jarige leeftijd overleden. "Hij laat een grote leegte achter", staat geschreven op zijn Instagram-acocunt.</p>
<p>Lindbergh werd wereldberoemd met zijn coverfoto voor modetijdschrift Vogue in 1990. Op die foto bracht hij de jonge modellen Linda Evangelista, Naomi Campbell, Tatjana Patitz, Cindy Crawford en Christy Turlington samen.</p>
<p>Hij fotografeerde het vijftal in zijn kenmerkende stijl: zo naturel mogelijk, dus met zo min mogelijk make-up. De vrouwen werden door de Vogue-cover plotsklaps beroemd, waarna zanger George Michael ze vroeg in de videoclip van zijn nummer Freedom! '90 te figureren. </p>
<p>Door de clip werden de vrouwen nog bekender, waarmee het supermodellentijdperk was begonnen.</p>
<p>Bekijk hieronder de clip van Freedom! '90 met daarin de vijf supermodellen:</p>
<p>Lindbergh fotografeerde in zijn loopbaan voor de grootste modehuizen en bladen ter wereld. Van Rolling Stone tot Vanity Fair. Ook is hij de enige fotograaf die drie keer de fameuze Pirelli-kalender mocht fotograferen (1996, 2002, 2017). In 1995 en 1997 werd hij uitgeroepen tot beste modefotograaf van de wereld.</p>
<p>Verder regisseerde hij meerdere films. In 2016 was Lindbergh nog aanwezig bij de opening van een tentoonstelling met zijn werk in de Kunsthal Rotterdam. Die opening werd verricht door popster Tina Turner.</p>
<p>De laatste prestigieuze klus van Lindbergh was het fotograferen van de vrouwen die door Meghan Markle waren geselecteerd voor het septembernummer van de Britse Vogue, waar de vrouw van de Britse prins Harry hoofdredacteur van was.</p>
<p>Lindbergh fotografeerde daarvoor onder anderen actrice Jane Fonda, klimaatactivist Greta Thunberg en de Nieuw-Zeelandse premier Jacinda Ardern.</p>
