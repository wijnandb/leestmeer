---
layout: post
title: "Tour de France 2019: voor deze etappes wil je thuisblijven"
date: Tue, 02 Jul 2019 10:53:42 +0200
category: sport
externe_link: "https://nos.nl/l/2291588"
feature_image: "https://nos.nl/data/image/2019/07/02/560581/1008x567.jpg"
---

<p>Pure tijdrijders hebben weinig te zoeken in de 106de editie van de Tour de France, die zaterdag 6 juli in Brussel begint. Het parcours van de Ronde van Frankrijk is dit jaar uitermate geschikt voor klimmers.</p>
<p>"Er zijn liefst 65 beklimmingen en er moet 402 kilometer worden geklommen. Dat is sinds 2010 niet meer zoveel geweest", weet Radio Tour de France-commentator Sebastiaan Timmerman.</p>
<p>Met hem nemen we het parcours door. Hoe ziet de eerste week eruit? Voor welke etappes moeten we thuisblijven? En wat is op voorhand de koninginnenrit?</p>
<p>Voor welke ritten moeten we thuisblijven?</p>
<p>"Om te beginnen natuurlijk de eerste etappe, want daarin is de vraag: gaat Dylan Groenewegen de ritzege pakken en dus de eerste Nederlandse geletruidrager worden sinds 1989? Zo'n eerste rit is altijd enorm nerveus en pas op: Tourorganisatie ASO heeft de eerste prijs van de Tour al na veertig kilometer op de Muur van Geraardsbergen neergelegd. Daar is de eerste bergtrui van deze Tour te verdienen."</p>
<p>"Een dag later staat de ploegentijdrit in Brussel op het programma. Die gaat belangrijk zijn voor het klassement. Naast deze race tegen de klok is er maar één individuele tijdrit opgenomen in de route - die is op vrijdag 19 juli in Pau over 27,5 kilometer."</p>
<p>Is het verder een traditionele eerste week, met veel sprintetappes?</p>
<p>"Nee, dat valt reuze mee. Wat opvalt is dat de Tourorganisatie een aantal smalle wegen heeft opgenomen in de route. Zo moeten de renners in de laatste vijf kilometer van de derde etappe, naar Epernay, over een boerenlandweggetje tussen de wijngaarden door naar de top van de Côte de Mont Bernon, die een traditionele massasprint kan voorkomen."</p>
<p>"En de eerste serieuze bergen doemen al op in de vijfde rit in de Vogezen. Een dag later is op La Planche des Belles Filles de eerste van vijf aankomsten bergop, dus de eerste week is allesbehalve vlak."</p>
<p>Zijn er weer bonificatieseconden te verdienen?</p>
<p>"Ja. En niet alleen de gebruikelijke 10, 6 en 4 seconden aan elke finish. Ook op een aantal beklimmingen, acht in totaal, kan tijd worden gesprokkeld. Dat is nieuw. Bijvoorbeeld bovenop de Galibier en de Iseran, daar liggen acht seconden klaar voor de renner die er als eerste bovenkomt. Het is een poging van de ASO om meer spanning in de etappes in te bouwen."</p>
<p>Welke grote bergen doemen er op in deze Tour? </p>
<p>"Ik zal het meteen maar verklappen: geen Alpe d'Huez en ook geen Mont Ventoux. Er zijn slechts vijf cols van de buitencategorie opgenomen in het parcours, waarvan de Tourmalet en de Galibier de bekendste zijn. Daarnaast de Izoard, de Iseran en Val Thorens."</p>
<p>"Daar staat tegenover dat het aantal beklimmingen van de 1ste en 2de categorie dit jaar veel hoger is dan de afgelopen jaren. Het zwaartepunt ligt in de laatste dagen in de Alpen met zes toppen van boven de 2.000 meter."</p>
<p>Is in die laatste week ook de koninginnenrit?</p>
<p>"Die is wat mij betreft op 25 juli; de achttiende etappe met de Col de Vars, de Izoard én de Galibier, alvorens er bergaf wordt gefinisht in Valloire."</p>
<p>"Maar ik kijk ook uit naar de veertiende rit van slechts 117 kilometer lang naar de Tourmalet, de negentiende rit naar Tignes en de voorlaatste etappe naar Val Thorens."</p>
