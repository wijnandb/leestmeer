---
layout: post
title: "'Genoeg op te merken bij Ten Hag, maar niet aan te merken'"
date: Tue, 03 Sep 2019 06:05:57 +0200
category: sport
externe_link: "https://nos.nl/l/2300113"
feature_image: "https://nos.nl/data/image/2019/09/03/574579/1008x567.jpg"
---

<p>Het Voetballer van het Jaar-gala moest het stellen zonder Ajax-trainer Erik ten Hag. De trainer had geen zin om "gezellig te doen met mensen die suggestief zijn", waarmee Ten Hag doelde op De Telegraaf, de krant die het voetbalgala organiseert en tevens de krant die hem al geruime tijd op de korrel neemt.</p>
<p>Ondanks het winnen van de dubbel en het bijna behalen van de Champions League-finale, uit de krant bij herhaling kritiek op Ten Hag. In het Sportforum gaat het onder meer over de afwezigheid van de oefenmeester bij het gala.</p>
<p>"Bij de Telegraaf weten ze dondersgoed dat hij geen zin heeft in ze", zegt NOS-voetbalcommentator Frank Wielaard. "Dat vinden ze ook niet heel erg, want ze houden van dit soort journalistiek."</p>
<p>"Ajax is een Amsterdamse club. Veel mensen hebben daar de gedachte bij dat daar alleen maar Amsterdammers en Ajacieden horen te werken. De Telegraaf heeft veel contact met een groep binnen de club met die gedachte. Peter Bosz vonden ze in het begin ook niets."</p>
<p>"Ajacied Marcel Keizer kreeg ook weinig krediet", breekt FOX Sports-commentator Leo Driessen in. "Er zat bij hem al een mes in zijn rug, maar toen won hij plots vijf wedstrijden op rij."</p>
<p>"Maar dat kwam destijds meer vanuit de club. Het afgelopen seizoen van Ajax onder Ten Hag was zo goed dat het ongeloofwaardig wordt als je enorm kritisch op hem bent", vindt Wielaard.</p>
<p>Leo Driessen denkt ook dat het te maken kan hebben met de presentatie van de trainer. "Het is en blijft een bot, eigenwijs boertje als je dat erin wilt zien. Het is verleidelijk om daar steeds over te beginnen. Er is genoeg om op te merken, maar niet om aan te merken. Ik vind de kritiek van De Telegraaf laakbaar."</p>
<p>Volgens de ervaren FOX-commentator moet een krant een balans zien te vinden en zijn de journalisten nu aan het zoeken naar zaken om Ten Hag aan te pakken. "En dat is niet eerlijk", aldus Driessen.</p>
<p>Volgens AD-journalist Arjan Schouten trekt de Ajax-trainer zich er niet veel van aan. "Hij is wars van mediaspelletjes. Het is gewoon een eigenwijze Tukker die zijn eigen ding doet en dat moet hij ook lekker doen."</p>
<p>Driessen: "Kritiek is ook inherent aan het trainer zijn bij een topclub. Zelfs Rinus Michels was op het eind impopulair bij Ajax."</p>
<p>Bondscoach Ronald Koeman deed vorige week zondag een opvallende uitspraak in Studio Voetbal. Hij suggereerde dat spelers met een dubbele nationaliteit mogelijk betaald krijgen om voor Marokko te kiezen. </p>
<p>"Ik heb dat nog nooit gehoord", zegt Wielaard.</p>
<p>"Ik ga geen olie op het vuur gooien", reageert Driessen.</p>
<p>De bondscoach zelf kwam er maandag tijdens de persconferentie nog even op terug. Volgens Koeman waren zijn woorden niet gericht aan een specifiek land of aan een bepaalde speler, maar bedoelde hij het in algemene zin.</p>
<p>"Er zijn landen die met andere middelen proberen een speler voor een land te laten uitkomen. Of dat nu geld is of het bezoeken van trainingen laat ik in het midden. Er is veel meer druk op spelers vanuit andere landen", aldus Koeman.</p>
<p>Schouten: "Ik denk dat Koeman wel denkt dat het gebeurt, waarom zou hij het anders zeggen? Al die Noorse atleten die ineens voor Qatar gaan lopen. Denk je dat ze dat doen omdat het daar zulk lekker weer is? Ik denk het niet."</p>
