---
layout: post
title: "Beurs Londen: megabod Hongkong is ’ongevraagd’"
date: Wed, 11 Sep 2019 11:10:33 +0200
categories: 
- entertainment 
- opinie 
externe_link: "https://www.telegraaf.nl/financieel/1233041328/beurs-londen-megabod-hongkong-is-ongevraagd"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b41f0008-d496-11e9-95b7-0217670beecd.jpg"
---

<p class="intro">De uitbater van de beurs in Hongkong wil de Londense beurs overnemen. Hong Kong Exchanges and Clearing (HKEX) denkt door de samenvoeging met de London Stock Exhange (LSE) een ’wereldwijde leider’ op het gebied van marktinfrastructuur te worden.</p> <p>HKEX biedt omgerekend ruim €33 miljard voor de beurs in Londen. Het bestuur van de Britse beurs stelt in een eerste reactie het overnamebod te gaan bekijken. Tevens laten de Britten weten dat het om een „ongevraagd, voorlopig en aan een aantal voorwaarden onderhevig bod” is.</p><p>De beurs in Londen kocht zelf vorige maand dataleverancier Refinitiv, de voormalige datatak van Thomson Reuters, voor $27 miljard. De Britse beurs wil die overname gewoon doorzetten. HKEX nam in 2012 al de London Metal Exchange over.</p><p>’Chinese overname’</p><p>Het bod van de beurs in Hongkong op LSE kan trouwens op extra aandacht van de Britse overheid rekenen, waarschuwt minister Andrea Leadsom (Economische Zaken). Volgens haar zullen de Britse autoriteiten heel scherp kijken naar „alles dat mogelijke veiligheidsimplicaties heeft voor het Verenigd Koninkrijk.” Kenners denken dat de overname door HKEX zal worden gezien als een ’Chinese overname’ en dat het erg moeilijk wordt om goedkeuring te krijgen.</p><p>Ondanks deze onzekerheid steeg het aandeel LSE woensdagochtend met 4% naar 7088 pence. De beurskoers bleef daarmee wel ver achter bij het overnamebod uit Hongkong, dat neerkomt op 8361 pence en betaald wordt in contanten en aandelen HKEX.</p><p>Euronext</p><p>De koersen van andere Europese beurzenuitbaters, waaronder Euronext en Deutsche Börse, zaten woensdagochtend ook in de lift na het megabod op LSE. Het aandeel Euronext steeg ruim 4%. Eerder dit jaar ging de uitbater van de beurzen in onder meer Amsterdam en Parijs zelf al op overnamepad. Euronext kocht de beurs in Oslo voor €695 miljoen.</p><p>Fusiegolf</p><p>LSE is een van de grootste beurzen ter wereld en bestaat sinds 1801. Evenals andere beurzen heeft de beurs in Londen zich gemengd in de fusiegolf die al langere tijd gaande is in de beurzenwereld. De Londenaren kochten de beurs in Milaan in 2007. Een poging van LSE om te fuseren met Deutsche Börse stuitte in 2017 echter op veel bezwaren van de Europese Commissie, waarna de beurzenfusie werd afgeblazen.</p>
