---
layout: post
title: "'Ik miste de eerste momenten van mijn zoon door ivf-blunder'"
date: Thu, 11 Jul 2019 10:00:30 +0200
category: nieuws
externe_link: "https://nos.nl/l/2292993"
feature_image: "https://nos.nl/data/image/2019/07/11/562664/1008x567.jpg"
---

<p>Een tweede gezin begint een proces tegen een Amerikaanse ivf-kliniek die per ongeluk twee embryo's bij de verkeerde vrouw zou hebben teruggeplaatst. Deze ouders werden overvallen door de mededeling dat er iets was misgegaan, zeiden ze op een persconferentie.</p>
<p>"Door deze kliniek heb ik mijn eigen kind niet kunnen dragen, kon ik niet bij de eerste momenten van zijn leven zijn, hem voeden, voelen, zijn moeder zijn", zei Anni Manukyan geÃ«motioneerd. Ze had eerder met haar man Ashot een mislukte ivf-poging gedaan.</p>
<p>Een anoniem echtpaar uit New York begon begin deze week een rechtszaak tegen de kliniek, omdat ze na de bevalling in maart hadden ontdekt dat de tweeling niet verwant was: de moeder is Aziatisch, maar de kinderen waren dat niet. De twee jongens bleken zelfs geen familie van elkaar.</p>
<p>Het echtpaar zegt tijdens de zwangerschap al aan de bel te hebben getrokken, omdat er twee vrouwelijke embryo's gebruikt zouden worden, maar een echo twee jongetjes toonde.</p>
<p>Toen de blunder duidelijk werd, moesten de baby's aan hun genetische ouders worden afgestaan. "Je wilt je eigen kind toch niet in een hotellobby ontmoeten?", zei Manukyan in het persgesprek.</p>
<p>Toch voelde ze zich meteen moeder van de baby. "Het is mijn zoontje. Er was nooit een moment dat hij niet van mij voelde. Zelfs al voordat ik hem kreeg, was hij van mij."</p>
<h2>Valse voorwendselen</h2>
<p>Haar advocaat spreekt schande van de werkwijze van de kliniek. Volgens hem werd de ouders onder het voorwendsel van een routinecontrole gevraagd dna-materiaal af te staan voor de ouderschapstest. "Anni en Ashot vertrouwden de kliniek, maar het enige wat ze kregen waren leugens, excuses en pijn."</p>
<p>Beide echtparen willen een schadevergoeding, hoeveel is niet bekend. De kliniek heeft nog niet gereageerd op beide rechtszaken.</p>
<p>Manukyan bidt voor de vrouw die de twee baby's moest afstaan. "Het is zo'n aardige vrouw. Ik ben haar eeuwig dankbaar dat ze mijn baby gedragen heeft en bidt dat God haar ooit ook een eigen prachtkind geeft."</p>
