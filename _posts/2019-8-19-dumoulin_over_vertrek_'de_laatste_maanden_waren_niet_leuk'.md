---
layout: post
title: "Dumoulin over vertrek: 'De laatste maanden waren niet leuk'"
date: Mon, 19 Aug 2019 11:46:17 +0200
categories: 
- sport 
- wielrennen 
externe_link: "https://nos.nl/l/2298131"
feature_image: "https://nos.nl/data/image/2019/08/19/571176/1008x567.jpg"
---

<p>Het nieuws hing al een tijdje in de lucht, maar maandag kwam het naar buiten: Tom Dumoulin vertrekt na acht jaar bij Team Sunweb. Vanaf volgend seizoen rijdt hij voor Jumbo-Visma. Het was geen gemakkelijk besluit, geeft de 28-jarige wielrenner toe.</p>
<p>"Ik liep al een hele tijd rond met het gevoel dat het niet meer zo lekker liep", vertelt Dumoulin, die daarover in gesprek ging met manager Iwan Spekenbrink. "Ik kon niet meer het uiterste uit mezelf halen en we konden elkaar ook niet meer beter maken."</p>
<p>Uiteindelijk trok Dumoulin dan ook zijn conclusie: "Ik ben met lood in mijn schoenen naar Iwan gestapt. Op een aantal vlakken lagen we zo ver van elkaar af dat ik dacht: dit wordt moeilijk."</p>
<h2>'Zonder wrijving geen warmte'</h2>
<p>Op welke vlakken er meningsverschillen waren, wil de Giro-winnaar uit 2017 niet zeggen. "Mijn manager zei altijd: 'zonder wrijving geen warmte'. Dat is acht jaar lang het geval geweest. We hebben gewreven met elkaar, maar ook heel veel warmte gecreÃ«erd. We hebben supermooie dingen laten zien. De laatste tijd was er wel wrijving, maar heel weinig warmte."</p>
<p>De periode nadat Dumoulin zijn vertrekwens had bekendgemaakt, was niet makkelijk. In de wielersport is het ongebruikelijk om contracten te ontbinden. Lopende contracten moeten worden afgekocht of verbroken. "De laatste maanden zijn niet leuk geweest", geeft Dumoulin toe.</p>
<p>"Je kunt je voorstellen dat het niet altijd leuke gesprekken zijn geweest, het wordt dan een heel zakelijk verhaal. Maar mijn manager had nog een tegeltjeswijsheid: 'als je beiden ontevreden bent over de deal, dan heb je een goede deal'. Daar wil ik het eigenlijk bij laten."</p>
<h2>'Tom is een icoon'</h2>
<p>Sunweb-manager Spekenbrink noemt het vertrek van Dumoulin een teleurstelling. "Tom is een unieke Nederlandse sportman, een icoon. Die heb je het liefste in je ploeg. Maar sporters komen en gaan, dat is de realiteit."</p>
<p>"We hebben acht jaar lang superintensief samengewerkt, de laatste jaren onder hoogspanning met een hoog verwachtingspatroon", vervolgt Spekenbrink. "Dat een sporter dan op zoek gaat naar een frisse omgeving met een nieuwe uitdaging... dat wil je niet. Maar uiteindelijk snappen we het."</p>
<p>Spekenbrink geeft toe dat hij verbaasd was toen Dumoulin aangaf te willen vertrekken, omdat het in de wielersport ongebruikelijk is je contract te ontbinden. "Het gebeurt eigenlijk nooit, contracten worden altijd gerespecteerd. Je kunt het bijna als uniek bestempelen."</p>
<h2>Opnieuw onder het mes</h2>
<p>Dumoulin zal dit seizoen niet meer in actie komen voor Sunweb, is de verwachting van de artsen. De renner onderging vier weken geleden namelijk een tweede operatie aan zijn gekwetste linkerknie. Hij liep de blessure op tijdens een val in de Giro d'Italia.</p>
<p>Na een eerste ingreep in juni, waarbij een stukje grind werd verwijderd, bleef Dumoulin last houden van zijn knie. Daardoor kon er een streep door de Tour de France en de Vuelta. Ook de rest van het seizoen, inclusief het WK, blijft hij naar alle waarschijnlijkheid aan de kant.</p>
<p>"Ik kan nu, vier weken na de operatie, het fietsen weer een beetje oppakken. De artsen zijn tevreden, maar het gaat lang duren. Ik hoop dat de revalidatie heel voorspoedig gaat en dat ik aan het einde van het seizoen nog een koers kan meepakken. Maar dat is niet de verwachting."</p>
