---
layout: post
title: "OM 'niet ontstemd' over reis minister Grapperhaus naar Thailand"
date: Wed, 21 Aug 2019 20:23:03 +0200
category: politiek
externe_link: "https://nos.nl/l/2298436"
feature_image: "https://nos.nl/data/image/2019/08/21/571551/1008x567.jpg"
---

<p>Het Openbaar Ministerie is niet ontstemd over het overleg van minister Grapperhaus met de Thaise premier over de Nederlandse gevangene Johan van Laarhoven. Het OM brengt daarover een verklaring naar buiten, nadat NRC gisteren had gemeld dat het bezoek daar slecht viel. Medewerkers vinden dat de minister zich niet moet mengen in een lopende strafzaak, schreef de krant. Ook zouden onderhandelingen over de zaak worden bemoeilijkt door het bezoek van de minister van Justitie.</p>
<p>Maar volgens het OM is daarvan geen sprake. "Het OM wist vanaf april dat de minister zich zou inspannen om hem naar Nederland over te brengen. In het licht van de lopende strafzaak heeft het OM contact gehad met de minister over de voorbereidingen van zijn bezoek aan de Thaise autoriteiten", schrijft het OM.</p>
<p>Minister Grapperhaus zegt dat zijn overleg met de Thaise premier te maken heeft met een uitzonderlijke situatie. Daarbij benadrukt hij dat hij niet in de rechtsgang in Thailand of Nederland wil treden. "Ik ga gemotiveerd en serieus naar Thailand, niet om het maar gewoon gedaan te hebben", zei hij.</p>
<p>Grapperhaus zei verder dat hij het bezoek aan Thailand in goed overleg met het OM heeft voorbereid.</p>
<h2>103 jaar cel</h2>
<p>Johan van Laarhoven had vier coffeeshops in Brabant en woonde sinds 2008 in Thailand. Hij werd in 2014 opgepakt door de Thaise politie, na een Nederlands rechtshulpverzoek. Een jaar later werd hij veroordeeld tot een gevangenisstraf van 103 jaar, waarvan hij er 20 moet uitzitten, voor het witwassen van geld dat is verdiend met softdrugshandel. Zijn vrouw kreeg 20 jaar</p>
<p>Ombudsman Reinier van Zutphen oordeelde in maart dat het OM onzorgvuldig heeft gehandeld bij het indienen van het verzoek, omdat Van Laarhoven en zijn vrouw in de tekst verdachten werden genoemd. Dat leidde tot een Thais strafrechtelijk onderzoek, waarna ze hun lange celstraffen kregen. Het OM had volgens de ombudsman moeten weten dat dat het gevolg kon zijn van het rechtshulpverzoek.</p>
<p>Na het rapport van de ombudsman stelde een meerderheid van de Tweede Kamer dat de minister zich moest inspannen voor Van Laarhoven. Grapperhaus zegt daarover vandaag: "Als het parlement zegt 'pak dat op', dan moet je dat oppakken."</p>
