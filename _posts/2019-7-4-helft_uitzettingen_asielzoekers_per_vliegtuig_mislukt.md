---
layout: post
title: "Helft uitzettingen asielzoekers per vliegtuig mislukt"
date: Thu, 04 Jul 2019 16:00:02 +0200
category: nieuws
externe_link: "https://nos.nl/l/2292031"
feature_image: "https://nos.nl/data/image/2019/07/04/561144/1008x567.jpg"
---

<p>Per jaar worden duizenden pogingen om uitgeprocedeerde asielzoekers terug te sturen per vliegtuig op het laatste moment geannuleerd. Dat blijkt uit cijfers die de NOS heeft opgevraagd bij de Dienst Terugkeer en Vertrek van het ministerie van Justitie. Vorig jaar bleek bijna in de helft van de gevallen de uitzetting niet door te gaan.</p>
<p>De annuleringen zijn al langer punt van zorg, maar zijn de laatste jaren fors gegroeid. In 2016 ging nog 40 procent van de uitzettingen per vliegtuig niet door. In twee jaar tijd is dat gestegen tot 49 procent. Van de 6670 vluchten in 2018, werden er 3260 afgeblazen.</p>
<p>Hans Faber, directeur internationale aangelegenheden van de Dienst Terugkeer en Vertrek, zegt dat er verschillende redenen te geven zijn voor de annuleringen. "Vaak besluit een migrant toch nog een nieuwe procedure aan te spannen, waar dan op moet worden gewacht. Maar er zijn ook veel mensen die nog verdwijnen in de illegaliteit vlak voor we over gaan tot uitzetting. En dat is zorgelijk. Omdat het om mensen gaat die het land uit moeten. En het is zeker zorgelijk als het om mensen die overlast veroorzaken."</p>
<h2>Verbeterplan</h2>
<p>Toch kun je volgens Faber daar niet het succes aan afmeten van het terugkeerbeleid. "Het hoeft niet te betekenen dat een vreemdeling niet later alsnog is vertrokken. En daarbij komt dat terugkeer van veel facetten afhangt. Zoals het land van herkomst. Ook zij moeten kunnen vaststellen of iemand daadwerkelijk uit dat land komt." Lukt dat niet, dan gaat een uitzetting ook niet door.</p>
<p>Het ministerie van Justitie kan niet zeggen wat de kosten zijn van de annuleringen, dat verschilt per vlucht. Volgens een woordvoerder komt het kabinet in september met een verbeterplan.</p>
