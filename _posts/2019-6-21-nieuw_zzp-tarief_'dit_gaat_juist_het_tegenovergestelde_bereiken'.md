---
layout: post
title: "Nieuw zzp-tarief: 'Dit gaat juist het tegenovergestelde bereiken'"
date: Fri, 21 Jun 2019 19:34:53 +0200
categories: 
- financieel 
- economie 
externe_link: "https://nos.nl/l/2290071"
feature_image: "https://nos.nl/data/image/2019/06/21/558183/1008x567.jpg"
---

<p>Het nieuwe minimumtarief voor zzp'ers maakt de tongen los. Onder het bericht op onze Facebookpagina blijken veel mensen het nieuwe tarief van 16 euro veel te laag te vinden. Musicus Gerhart Drijvers en literair vertaler Maarten van der Werf krijgen wellicht allebei te maken met de maatregel van de overheid.</p>
<p>Drijvers geeft aan dat hij met zijn bedrijf op drie manieren geld verdient. "Ik speel in orkesten, ik geef muziekles en ik maak arrangementen." De musicus is bang dat zijn opdrachtgevers wellicht het tarief gaan verlagen als de nieuwe maatregel wordt doorgevoerd. "Onderhandelen over uurtarieven is heel lastig. Ik verdien nu iets meer dan die 16 euro, maar er is altijd wel iemand te vinden die wel voor dat bedrag komt spelen."</p>
<p>Gerhart Drijvers is wel blij dat het kabinet zzp'ers wil beschermen. Ook pakketbezorger Marjan Fledderus vindt dat een goed idee:</p>
<p>Het kabinet gaat ervan uit dat iemand met een uurtarief van 16 euro voldoende geld overhoudt om van te leven. Drijvers ziet dat anders. "Het is nu al heel lastig rondkomen omdat de tarieven onder druk staan. Het is niet makkelijk om rond te komen. Al met al helpt deze maatregel van de overheid niet en denk ik dat het juist het tegenovergestelde effect zal hebben.</p>
<p>Ook vertaler Maarten van der Werf is maar gematigd positief over de plannen. "De intentie is natuurlijk goed. Ik denk dat iedereen het problematisch vindt dat mensen onderbetaald worden. De opdrachtgevers zijn degenen die de laatste jaren met het geld zijn weggelopen. Wat ik liever niet wil, is dat wij als zzp'ers nu voor dat herstel moeten opdraaien."</p>
<p>Goedkope studenten</p>
<p>Ook Van der Werf is bang dat hij opdrachten verliest. "Het hangt er vanaf hoe de maatregel wordt uitgevoerd. Ik zit nu onder dat uurloon." Hij is bang dat uitgeverijen in de nieuwe situatie de voorkeur geven aan studenten die via uitzendbureaus werken. "Die doen het dan voor een appel en een ei, omdat ze toch wel studiefinanciering krijgen. Het moet wel echt de bedoeling zijn dat ik er ook mee word geholpen."</p>
<p>Musicus Drijvers denkt dat de oplossing elders gevonden moet worden. "Zzp'ers zouden collectief moeten kunnen onderhandelen met opdrachtgevers. Maar dat is niet het geval." Naar verwachting worden de minimumtarieven in 2021 ingevoerd.</p>
