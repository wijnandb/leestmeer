---
layout: post
title: "SP-voorzitter Ron Meyer stapt op"
date: Mon, 27 May 2019 20:52:35 +0200
categories: 
- entertainment 
- opinie 
externe_link: "https://www.telegraaf.nl/nieuws/3656613/sp-voorzitter-ron-meyer-stapt-op"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/314bfe90-80c4-11e9-a2b7-02c309bc01c1.jpg"
---

<p class="intro">Na de vierde verkiezingsnederlaag op rij, trekt SP-voorzitter Ron Meyer de conclusie dat hij op moet stappen. De partij lijkt radeloos en een flinke discussie over de koers is nu aanstaande.</p> <p>Een slechtere uitslag bij de Europese verkiezingen was er niet denkbaar. De SP verloor al haar zetels in Brussel. Meyer: „Ik neem verantwoordelijkheid voor de pijnlijke nederlaag die we geleden hebben.”</p><p>Volgens Meyer is het ’een persoonlijk besluit’. Partijleider Lilian Marijnissen zei het, na een crisisvergadering op het partijkantoor in Amersfoort, ’heel erg jammer’ te vinden. Van haar en het partijbestuur hoefde Meyer niet weg.</p><p>Meyers termijn loopt eind dit jaar af, dan vertrekt hij pas echt. Hij stelt zich op dat moment niet verkiesbaar. De Limburgse voorzitter is een vertrouweling van voormalig partijleider Jan Marijnissen. Mede daarom won hij de voorzittersverkiezingen van toenmalig Kamerlid Sharon Gesthuizen.</p><p>Dat er nu opnieuw een kopstuk uit de partij vertrekt, is bijzonder pijnlijk. Eerder wisten Agnes Kant en Emile Roemer de hoogtijdagen van de partij, zoals die onder Jan Marijnissen werden beleefd, niet terug te brengen.</p><p>De stap van Meyer is de eerste, grote stap in een interne discussie over de koers. Doordat de voorzitter zich opoffert, zal Lilian Marijnissen waarschijnlijk voorlopig nog uit de wind kunnen blijven. „Ik blijf. Ik zit vol optimisme en energie”, zegt zij zelf.</p><p>Bagatelliseren</p><p>Eerder op de dag werd er door de SP-woordvoerder nog gedaan alsof de bestuursvergadering op het partijkantoor weinig zou voorstellen. Bronnen zeiden echter iets anders en na het opstappen van Meyer kon dat verhaal van de woordvoerder helemaal niet meer volgehouden worden.</p><p>SP’ers lieten aan De Telegraaf, voorafgaand aan het besluit van Meyer, merken dat ze zich eraan ergeren dat de partij alles bagatelliseert. Terwijl de resultaten belabberd zijn.</p><p>„Man dood, vrouw ziek, kinderen weggelopen. Bij de SP is wel iets gebeurd.” Zo durfde SP-senator Tiny Kox de stemming in zijn partij te schetsen.</p><p>Aanvankelijk leek de SP-top vooral te wijzen naar zaken als de slechte opkomst als reden voor de dramatische uitslag. Typerend, vindt Rotterdams fractievoorzitter Aart Zevenbergen die reactie. „Het ligt aan iedereen, behalve aan de SP.”</p><p>Hij houdt Meyer verantwoordelijk voor de ’populistische koers’ in de campagne. Toppunt daarvan was het spotje waarin eurocommissaris Timmermans werd neergezet als machtsbeluste veelvraat. Het leidde tot afkeurende reacties in de eigen achterban. Zevenbergen: „In Nederland en in heel Europa is het populisme op z’n retour, en waarvoor kiest de SP? Hoppa, populisme. Dat het niet werkt, kan geen verrassing zijn.” Zevenbergen verwacht niet dat de partij van Marijnissen, die wel blijft, de redding kan verwachten. „Een schat van een mens. Maar ook zij kan geen potten breken.”</p>
