---
layout: post
title: "Ruim vier jaar cel voor ontvoering Insiya"
date: Thu, 11 Jul 2019 10:15:11 +0200
category: nieuws
externe_link: "https://nos.nl/l/2292997"
feature_image: "https://nos.nl/data/image/2019/07/11/562668/1008x567.jpg"
---

<p>De rechtbank in Amsterdam heeft zes mensen veroordeeld tot straffen tot ruim 4 jaar cel voor hun betrokkenheid bij de ontvoering van de peuter Insiya in 2016. Daarnaast moeten ze schadevergoedingen betalen aan de moeder van het meisje.</p>
<p>De rechtbank neemt het de zes kwalijk dat het meisje door hun toedoen is weggerukt uit een vertrouwde omgeving. "Een schrijnende situatie die tot op de dag van vandaag voortduurt."</p>
<p>Het Openbaar Ministerie had celstraffen van 3 tot 4,5 jaar geÃ«ist tegen de vijf mannen en een vrouw. Het meisje zit nog steeds in India.</p>
<h2>In opdracht van vader</h2>
<p>Insiya was 2 jaar oud toen ze in september 2016 met geweld werd ontvoerd uit de woning van haar oma in Amsterdam. Drie mannen drongen de woning binnen en namen het meisje mee. Dat gebeurde in opdracht van haar vader, die in een scheiding lag met de moeder en een conflict had met haar over het ouderlijk gezag.</p>
<p>De ontvoerders waren voorbereid op allerlei situaties. Eentje was gewapend met een taser en had tiewraps bij zich om mensen vast te binden.</p>
<p>Het meisje werd door de ontvoerders overgedragen aan een andere groep, die haar naar Duitsland smokkelde. Daarvandaan werd het meisje door haar vader meegenomen naar zijn thuisland India.</p>
<h2>Ouderlijk gezag</h2>
<p>De moeder heeft Insiya al jaren niet gezien. Ze probeert op allerlei manieren om haar dochter terug te krijgen. Premier Rutte heeft de zaak al twee keer aangekaart bij zijn Indiase collega Modi, maar tot dusver heeft dat nergens toe geleid.</p>
<p>Een rechtbank in India oordeelde vorig jaar dat Insiya terug moet naar haar moeder, maar de vader van het kind heeft dat besluit aangevochten waardoor het meisje daar nog steeds is. Een Nederlandse rechter heeft de vader in maart uit het ouderlijk gezag ontheven.</p>
<p>De rechtbank zegt dat de vader duidelijk hoofdverantwoordelijk is voor de ontvoering. Toch nemen de rechters het de ontvoerders zeer kwalijk dat zij met volle wetenschap aan een ontvoering hebben meegewerkt.</p>
<p>"Voor de rechtbank weegt zwaar mee dat het meisje alweer bijna drie jaar is gescheiden van haar moeder, die vanaf haar geboorte tot de dag van de ontvoering de constante factor in haar leven was. De mannen hebben een gezinsleven kapot gemaakt", laat de rechtbank weten.</p>
<h2>Straffen</h2>
<p>Een van de ontvoerders krijgt 4 jaar en 3 maanden celstraf, twee anderen 4 jaar. Een vierde man krijgt een lagere straf van 3 jaar cel, omdat hij zich als enige direct bij de politie heeft gemeld, berouw heeft getoond en volledig heeft meegewerkt aan het onderzoek.</p>
<p>Een vijfde man en een vrouw krijgen respectievelijk 16 maanden cel (waarvan 6 maanden voorwaardelijk) en 12 maanden cel (waarvan 6 maanden voorwaardelijk). Hun rol bij de ontvoering was volgens de rechtbank beduidend kleiner.</p>
<p>Het Openbaar Ministerie wil de vader graag berechten voor de ontvoering, maar India weigert hem uit te leveren. Waarschijnlijk start het OM binnenkort een zaak om hem bij verstek te veroordelen.</p>
