---
layout: post
title: "Wiegman is er voor de halve finale 'zo ongeveer wel uit'"
date: Tue, 02 Jul 2019 14:58:02 +0200
category: sport
externe_link: "https://nos.nl/l/2291618"
feature_image: "https://nos.nl/data/image/2019/07/02/560598/1008x567.jpg"
---

<p>Een dag voor de halve finale van het WK tegen Zweden loopt de spanning rond het Nederlands elftal op. Hoewel, de speelsters zelf werkten dinsdagmorgen een ogenschijnlijk ontspannen groepstraining af met een paar scherpe partijtjes. En ook volgens bondscoach Sarina Wiegman is het nu nog rustig in de groep.</p>
<p>"Het is iets waar je van droomt, een halve finale op een WK. Maar we benaderen het als een gewone wedstrijd. Morgen komt er meer spanning op, dat is logisch. Het zou gek zijn als we flierefluitend het stadion binnenkomen", sprak Wiegman na de training.</p>
<h2>Martens in de basis</h2>
<p>Wat betreft de opstelling tegen Zweden is Wiegman er "zo ongeveer wel uit". Het moet heel gek lopen wil Lieke Martens woensdag in Lyon niet in de basis staan. De linksbuiten met de pijnlijke teen keek tijdens de training opnieuw toe, zittend op een koelbox. Hoe is het nu met Martens?</p>
<p>"Goed, ze heeft nog wel wat last van haar teen", vertelde Wiegman. "Ze komt op een andere manier aan haar belasting, onder meer door te fietsen." Volgens de bondscoach is de insteek dat Martens tegen Zweden gewoon speelt, met pijnstilling.</p>
<p>Of de Limburgse dat doet met een spuit in haar teen, wilde Wiegman niet zeggen. Ook blijft het een mysterie welke teen Martens dit toernooi parten speelt. Maar zorgen lijkt de bondscoach zich niet te maken.</p>
<h2>Van de Sanden of Beerensteyn?</h2>
<p>Dan die andere brandende kwestie: hoeveel geduld heeft de bondscoach nog met Shanice van de Sanden? Menig analyticus en deskundige vindt het hoog tijd dat Van de Sanden plaats maakt voor supersub Lineth Beerensteyn. Het verlossende antwoord op deze prangende vraag wil Wiegman nog niet geven.</p>
<p>"De afgelopen twee jaar heeft Shanice heel veel waarde gehad voor het team", legt de bondscoach uit. "Dat het nu wat minder gaat, dat ze minder vaak achter de verdediging komt en dat de voorzetten wat minder komen, dat zien wij ook. Ze is druk bezig om dat te verbeteren."</p>
<p>"Daarnaast is Lineth steeds goed ingevallen. Ze brengt energie in het team. Als invaller is het ook anders dan als starter. Wij maken iedere keer de overweging of we vinden dat we een wijziging moeten doen. Jullie zullen morgen zien wat de keuze is."</p>
