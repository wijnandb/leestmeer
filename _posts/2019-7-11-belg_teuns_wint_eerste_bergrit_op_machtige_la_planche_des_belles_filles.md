---
layout: post
title: "Belg Teuns wint eerste bergrit op machtige La Planche des Belles Filles"
date: Thu, 11 Jul 2019 17:58:45 +0200
category: sport
externe_link: "https://nos.nl/l/2293047"
feature_image: "https://nos.nl/data/image/2019/07/11/562761/1008x567.jpg"
---

<p>De eerste echte bergetappe in de Tour de France gewonnen door Dylan Teuns. De Belg van Bahrain-Merida kwam als eerste boven op de machtige slotklim met een stijgingspercentage van 24 op La Planche des Belles Filles.</p>
<p>Teuns, debutant in de Ronde van Frankrijk, was onderdeel van de kopgroep van veertien man die vanaf de start de aanval zocht. In zijn kielzog finishte de Italiaan Giulio Ciccone als tweede, die zodoende de gele trui overnam van Julian Alaphilippe.</p>
<p>Van de kopmannen kwam Geraint Thomas na een sterke demarrage als eerste boven (+1,44).</p>
<p>Al dagenlang werd er in het peloton gesproken over deze rit. Onder meer omdat de Tourorganisatie de finish met een zeer pittige kilometer had verlegd ten opzichte van de voorgaande drie keren dat de Ronde van Frankrijk in La Planche des Belles Filles finishte.</p>
<p>Steven Kruijswijk, voor vandaag nummer drie in het algemeen klassement, wees er in zijn interviews al op en kopman Vincenzo Nibali van Bahrain-Merida liet er zelfs zijn klassementsambities van afhangen.</p>
<h2>Zeven beklimmingen</h2>
<p>Na de start pakte een kopgroep van veertien man ruim zeven minuten en bedong gezamenlijk de eerste drie van in totaal zeven bergen: Le Markstein (de eerste col van de eerste categorie deze Tour), de Grand Ballon die even daarna volgde en, na een glibberige, steile afdaling op nat asfalt, de Hundsruck (tweede categorie).</p>
<p>In de wetenschap dat er nog vier beklimmingen voor de boeg lagen, waaronder twee van de eerste categorie, gunde het peloton met Deceuninck-QuickStep van geletruidrager Julian Alaphilippe voorop de aanvallers nog een minuut. De iets gereduceerde kopgroep beklom met een ruime voorsprong van acht minuten de Ballon d'Alsace (eerste categorie, 11 km à 5,8%).</p>
<p>Nadat de Belg Tim Wellens zijn bolletjestrui steviger om zijn schouders had gedaan door opnieuw als eerste boven te komen, meldde Movistar zich aan de kop van het peloton om het tempo op te voeren.</p>
<p>De voorsprong van acht minuten was gehalveerd bij de beklimming van de Chevrères, met een strook van achttien procent, waar Ciccone als eerste boven kwam en zo acht bonificatieseconden bij elkaar sprokkelde.</p>
<p>Met een voorsprong van vier minuten begonnen de vier overgebleven koplopers, Ciccone, Wellens, Dylan Teuns en Xandro Meurisse, aan de grote finale op La Planche des Belles Filles, waar Wellens en Meurisse halverwege moesten passen.</p>
