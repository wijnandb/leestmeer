---
layout: post
title: "Fors banenverlies dreigt bij Nedcar"
date: Fri, 23 Aug 2019 16:58:00 +0200
categories: 
- financieel 
- economie 
externe_link: "https://nos.nl/l/2298675"
feature_image: "https://nos.nl/data/image/2019/08/23/572017/1008x567.jpg"
---

<p>De automarkt krimpt en daarom staan er opnieuw veel banen op de tocht bij VDL Nedcar in Born. Vanwege een dalend productievolume zal het personeelsbestand ook flink gaan inkrimpen, schrijft het bedrijf in een interne memo die in handen is van L1.</p>
<p>Het zou gaan om minimaal 600 banen. Maar een woordvoerder van het bedrijf "weet niet waar dat getal vandaan komt". Bij vakbonden FNV en CNV is niemand bereikbaar voor commentaar.</p>
<p>"Vorig jaar hadden we een piekjaar, nu maken we minder auto's dan afgelopen jaar", aldus de zegsman. Voor 2020 verwacht Nedcar dat de markt nog verder krimpt, waardoor er minder personeel nodig is. "Dus willen wij van tevoren de mensen inlichten. Dat is vandaag gebeurd."</p>
<h2>Piekjaar</h2>
<p>Volgens hem wordt eind dit jaar duidelijk om hoeveel banen het gaat. "Dan weten we hoeveel auto's we moeten produceren in 2020. Als de markt groeit, hebben we veel mensen bij ons werken. Vorig jaar was een piekjaar met 7000 medewerkers. Maar in het najaar van 2018 werd duidelijk dat de markt kromp."</p>
<p>Dat had gevolgen voor het personeel. VDL Nedcar schrapte toen 1000 van de 7000 banen.</p>
