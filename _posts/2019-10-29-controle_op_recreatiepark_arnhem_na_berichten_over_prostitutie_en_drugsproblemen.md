---
layout: post
title: "Controle op recreatiepark Arnhem na berichten over prostitutie en drugsproblemen"
date: Tue, 29 Oct 2019 15:39:02 +0100
category: nieuws
externe_link: "https://nos.nl/l/2308172"
feature_image: "https://nos.nl/data/image/2019/10/29/588257/1008x567.jpg"
aantal: 215
unieke: 145
bron: "NOS"
---

<p>De gemeente Arnhem voert vandaag samen met de provincie, de belastingdienst en de politie een grote controle uit op Oostappen Vakantiepark Arnhem.</p>
<p>Doel van de actie is om goed in beeld te krijgen wie er allemaal verblijven en onder welke omstandigheden.</p>
<p>Het is al jaren onrustig op het recreatiepark, schrijft Omroep Gelderland. Er zou sprake zijn van prostitutie, bedreigingen en drugsproblematiek. Volgens de gemeente verblijven er "kwetsbare inwoners" en arbeidsmigranten, "soms in verre van ideale omstandigheden."</p>
<p>Een SP-raadslid dat de camping vorig jaar bezocht beschreef de situatie op het park als "treurig en bijna onmenselijk". Ze constateerde dat er 300 tot 400 Oost-Europese arbeidsmigranten wonen die soms een kamer van 2 bij 2 meter met twee personen moeten delen. De huisjes, waar ook gezinnen met kinderen wonen, zijn volgens haar koud, vochtig en beschimmeld en niet geschikt voor permanente bewoning.</p>
<p>Op de camping staan ongeveer 600 vakantiewoningen. Bij de actie vandaag wordt elke woning op het park bezocht. "We gaan huis aan huis om bij elke woning vast te stellen wie daar wonen, met welk doel ze daar wonen en of ze werk hebben", zegt een woordvoerder van de gemeente.</p>
<p>Het college van Arnhem verwacht aan het eind van het jaar een voorstel aan de raad voor te leggen over de toekomst van het vakantiepark.</p>
