---
layout: post
title: "Kabinet bereidt 'onorthodoxe' maatregelen tegen woningtekort voor"
date: Thu, 05 Sep 2019 09:24:02 +0200
category: politiek
externe_link: "https://nos.nl/l/2300410"
feature_image: "https://nos.nl/data/image/2019/09/05/575059/1008x567.jpg"
---

<p>Het kabinet wil een miljard euro uittrekken voor subsidies aan gemeenten die nieuwbouwprojecten beginnen. Verder komt er een miljard beschikbaar voor fiscale kortingen voor woningcorporaties die nieuwbouw plegen.</p>
<p>Eerder was al uitgelekt dat het kabinet miljarden extra wil besteden om de woningmarkt te stimuleren en ingewijden bevestigen nu een bericht uit de Volkskrant over de 'onorthodoxe' manier waarop dat gaat gebeuren. De verdere details worden bekendgemaakt op Prinsjesdag.</p>
<p>De fiscale korting voor corporaties wil het kabinet regelen door de verhuurdersheffing te verlagen, de belasting die woningcorporaties moeten betalen voor sociale huurwoningen. Verder denkt het kabinet na over het schrappen van de overdrachtsbelasting voor starters en het extra belasten van huisbazen. Maar of die laatste twee ingrepen echt worden gedaan, hangt er ook van af of de Belastingdienst die maatregelen op korte termijn kan uitvoeren.</p>
<h2>Hypotheekrenteaftrek</h2>
<p>Haagse bronnen bevestigen ook dat de coalitie verdere beperking van de hypotheekrenteaftrek heeft bekeken, maar dat daar nu niets aan verandert.</p>
<p>Algemeen wordt het tekort aan woningen als een van de grootste problemen van deze tijd gezien. Dat probleem is nog urgenter geworden na de uitspraak van de Raad van State over de beperking van de uitstoot van stikstof. Gisteren klaagden wethouders in Den Haag en Eindhoven dat de woningbouw ernstig in de knel komt en dat er snel iets moet gebeuren.</p>
