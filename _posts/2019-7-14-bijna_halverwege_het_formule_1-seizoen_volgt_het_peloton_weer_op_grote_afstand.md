---
layout: post
title: "Bijna halverwege het Formule 1-seizoen volgt het peloton weer op grote afstand"
date: Sun, 14 Jul 2019 09:54:22 +0200
categories: 
- sport 
- autosport 
externe_link: "https://nos.nl/l/2293408"
feature_image: "https://nos.nl/data/image/2019/07/14/563369/1008x567.jpg"
---

<p>Het Formule 1-seizoen is bijna halverwege: in Silverstone wordt vandaag de tiende grand prix van 2019 verreden. De topteams verdelen als vanouds de prijzen: Mercedes, Ferrari en Red Bull vormen de kopgroep, McLaren en Renault leiden het peloton. De rest (Alfa Romeo, Racing Point, Toro Rosso en Haas) volgt of is (Williams) al gelost. Een tussenbalans.</p>
<h2>Mercedes</h2>
<p>De blijdschap over de coup van Max Verstappen in Oostenrijk was niet louter oranje getint. De hele autosportwereld was opgelucht dat er een einde kwam aan de zegereeks van Mercedes.</p>
<p>Niettemin hebben de 'Silberpfeile' - zoals de Mercedessen door insiders worden genoemd - alle troeven in handen. De renstal heeft in het kampioenschap voor constructeurs een reusachtig gat geslagen. Vooralsnog was Oostenrijk niet meer dan een dipje in een piekseizoen.</p>
<p>Silverstone is volgens Max Verstappen "een echt Mercedes-circuit". Na negen races is duidelijk dat Mercedes weer de beste auto heeft: het team scoort zo'n beetje op elke baan en koerst naar de zesde constructeurstitel op rij.</p>
<p>Teamgenoten Lewis Hamilton en Valtteri Bottas zijn elkaars rivalen, maar een klassiek gevecht à la Senna versus Prost zit er niet in. De Fin is weliswaar beter op dreef dan vorig seizoen en heeft al twee GP's gewonnen, maar lijkt te licht voor een echte aanval op de wereldkampioen. Zaterdag lukte het Bottas wel Hamilton voor diens eigen publiek van polepositie af te houden.</p>
<h2>Ferrari</h2>
<p>Negen GP's, nul overwinningen, dat is Ferrari onwaardig. Niet in de laatste plaats omdat de 'Scuderia' na de wintertestweken in Barcelona werd aangemerkt als favoriet voor komend seizoen. "Dit voelt als de beste auto ooit", zei Sebastian Vettel toen.</p>
<p>Dat optimisme is geheel verdwenen. De Duitser is achter Verstappen naar de vierde plaats in het kampioenschap gezakt en heeft zijn handen vol aan teamgenoot Charles Leclerc. "Ik geef niet op en kan nog steeds de titel pakken", zei Vettel eerder deze week.</p>
<p>Zijn zesde startplaats in de Britse GP biedt echter weinig hoop. Vettels veelzeggende verklaring voor de teleurstellende kwalificatie. "Het ging niet."</p>
<p>Ferrari snakt naar succes. Logisch: in 2008 greep de renstal voor het laatst de titel en dit jaar gaat het weer niet lukken. Leclerc was in Bahrein en Oostenrijk dicht bij een zege. Italiaanse media richten hun kritiek vooral op Vettel. Het geduld met de viervoudig kampioen begint op te raken.</p>
<p>Mercedes onttronen was het doel, maar zelfs Red Bull verslaan wordt nog een kluif. Ferrari moet oppassen dat Verstappens team de tweede plek niet weggrist. Hun Hondamotor is veel betrouwbaarder en sneller dan verwacht.</p>
<h2>Red Bull</h2>
<p>Dat Red Bull Racing 59 punten achterstand heeft op Ferrari komt vooral door de magere prestaties van Pierre Gasly. Max Verstappen staat boven beide Ferrari-coureurs, maar de Fransman komt niet verder dan puntjes sprokkelen.</p>
<p>In Oostenrijk werd hij zelfs door zijn teamgenoot op een ronde achterstand gezet. "Ik weet dat ik de komende races moet presteren", zegt Gasly schuldbewust. "Het zijn allemaal kleine dingetjes die beter moeten, maar het komt goed." Het begin is er: Gasly start in Silverstone vanaf de vijfde plek.</p>
<p>"Pierre heeft een control-alt-delete nodig", schetst teambaas Christian Horner de situatie van zijn pupil. "Hij heeft het zwaar, maar we blijven hem steunen." Horner klinkt als de clubbestuurder in het voetbal die zegt onvoorwaardelijk de trainer te steunen, terwijl de ontslagaanvraag al is ingediend.</p>
<p>Wat voor Gasly pleit, is dat Red Bull niet een-twee-drie een alternatief achter de hand heeft. De vijver met talent is opgedroogd. De renstal staat bekend als keihard en ongeduldig. Gasly zal de zomerstop wel halen, maar of hij eind augustus in België nog in de auto zit, wordt door steeds meer F1-insiders betwijfeld.</p>
<h2>McLaren</h2>
<p>Spreken van een wederopstanding is wellicht voorbarig, maar McLaren is duidelijk op de weg terug. "We staan vierde in het klassement, maar het is te vroeg om te zeggen dat we nu structureel het vierde team zijn", tempert teammanager Andreas Seidl de verwachtingen. "De topteams kunnen we niet bedreigen. Tegen hun budget valt niet op te boksen."</p>
<p>McLaren bevestigde in Silverstone dat coureurs Lando Norris en Carlos Sainz volgend jaar blijven. De boodschap: stabiliteit en rust zijn de route naar vooruitgang. De 19-jarige Norris is trots. "Ik ben blij met dit vertrouwen en hoop op meer gevechten met Lewis Hamilton. McLaren zit in de lift."</p>
<h2>Renault</h2>
<p>Het fabrieksteam van Renault presteert slechter dan McLaren. Pijnlijk, want de Engelse renstal rijdt met Franse krachtbronnen. De positie van teambaas Cyril Abiteboul wordt er niet stabieler op.</p>
<p>Coureurs Nico Hülkenberg en Daniel Ricciardo kunnen geen vuist maken. Renault mikte op podiumplekken en zeges, maar na drie jaar progressie zit het team nu in een neerwaartse spiraal.</p>
<p>"Er lijkt iets fundamenteel mis met de auto", verzucht Ricciardo. De Australiër, vorig jaar nog Verstappens teamgenoot, houdt zijn rug recht. "Ik heb geen spijt van de overstap. Ik bouw hier aan een mooie toekomst. Bij Red Bull zou ik dit seizoen ook geen kampioen zijn geworden."</p>
