---
layout: post
title: "Vrijwel vlakke opening op Wall Street"
date: Mon, 15 Jul 2019 15:50:12 +0200
categories: 
- financieel 
- koersen 
externe_link: "https://www.telegraaf.nl/financieel/2022344443/vrijwel-vlakke-opening-op-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9ac688c2-a707-11e9-ae8e-0218eaf05005.jpg"
---

<p class="intro">De aandelenbeurzen in New York zijn maandag met kleine uitslagen geopend, nadat de graadmeters op Wall Street vrijdag nieuwe records behaalden. De aandacht van beleggers ging vooral uit naar de kwartaalresultaten van de grote bank Citigroup, die daarmee het cijferseizoen in de Verenigde Staten aftrapte.</p> <p>De Dow-Jonesindex noteerde kort na opening een kleine min op 27.326 punten. De brede S&amp;P 500 daalde een fractie tot 3012 punten en de technologiegraadmeter Nasdaq steeg 0,1 procent tot 8252 punten.</p><p>De handelsontwikkelingen blijven de aandacht van de markt houden. De economie van China groeide in het tweede kwartaal met 6,2 procent, het laagste groeitempo sinds begin jaren negentig. Volgens de Amerikaanse president Donald Trump moet China zich hierdoor meer meewerkend opstellen in het handelsoverleg. Hij zei daarnaast dat het Aziatische land graag een handelsakkoord wil sluiten.</p><p>Overnamegesprekken mislukt</p><p>Citigroup ging 1,9 procent omlaag, ondanks meevallende cijfers. Branchegenoten Goldman Sachs, JPMorgan Chase, Wells Fargo, Morgan Stanley en Bank of America stonden tot 1,6 procent in het rood. Zij komen later deze week met resultaten.</p><p>Cyberveiligheidsbedrijf Symantec kelderde meer dan 14 procent, na berichten dat de overnamegesprekken met chipconcern Broadcom (plus 3,2 procent) zijn mislukt door enigheid over de prijs. Eerder deze maand werd door ingewijden nog gemeld dat Broadcom op het punt stond om Symantec over te nemen voor ruim 15 miljard dollar. Symantec is actief op het gebied van antivirussoftware zoals Norton AntiVirus.</p><p>Gilead Sciences won 2,5 procent. Het Amerikaanse biotechnologiebedrijf heeft een megadeal gesloten met de in Amsterdam genoteerde samenwerkingspartner Galapagos. Daarbij vergroot Gilead onder meer zijn belang in Galapagos en zal het de komende tien jaar geen overnamebod doen op de onderneming.</p>
