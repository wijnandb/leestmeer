---
layout: post
title: "Knoops: 'Nederland maakte strategische fout bij juridische aanpak MH17'"
date: Wed, 19 Jun 2019 21:02:55 +0200
category: binnenland
externe_link: "http://feeds.nos.nl/~r/nosnieuwsbinnenland/~3/RFRm8IWyXCY/2289762"
feature_image: "https://nos.nl/data/image/2019/06/19/557741/1008x567.jpg"
---

<p>Het Nederlandse Openbaar Ministerie heeft een strategische fout gemaakt bij de juridische behandeling van de MH17-zaak. Dat zegt advocaat en expert internationaal strafrecht Geert-Jan Knoops in tv-programma EenVandaag.</p>
<p>Volgens Knoops zijn de Russen in een vroegtijdig stadium buitenspel gezet. "In mijn visie heeft het OM een verkeerde keuze gemaakt door eerst een berechtingsmodel op te zetten met het JIT-team, met Nederland en de rechtbank Den Haag als plaats van berechting, vervolgens het rapport te presenteren met de verdachten en dan te verwachten dat Rusland meewerkt."</p>
<p>Volgens Knoops had het OM het beter kunnen omdraaien. "Je presenteert eerst je bewijsmateriaal, dan ga je onderhandelen over een berechtingsmodel en dan houd je de deur open." Hij denkt dat Rusland zich misschien co√∂peratiever had opgesteld als er sprake was geweest van berechting in een neutraal land, "een niet-JIT-land".</p>
<p>Knoops verwijst naar het Lockerbieproces, waarin Nederland als neutrale partij werd aangewezen als het land waar de rechtszaak werd behandeld. "Nu is Nederland slachtofferland en heeft het belang bij veroordeling. Nederland procedeert op twee fronten tegen Rusland, op het gebied van staatsaansprakelijkheid en bij het Europese Hof van Justitie." Dat Nederland nu ook het land is waar de rechtszaak zal plaatsvinden, is voor Rusland onacceptabel, denkt de advocaat.</p>
<h2>Lege rechtszaal</h2>
<p>De MH17-rechtszaak begint op 9 maart volgend jaar. Knoops verwacht dat daar geen verdachten bij aanwezig zullen zijn. "Twee van de vier hebben al aangegeven niet naar Nederland te zullen komen. Een proces van deze omvang, met dit soort ernstige beschuldigingen, zou je eigenlijk niet bij verstek mogen voeren." Volgens Knoops zijn de belangen en effecten voor de verdachten en nabestaanden te groot.</p>
<p>"Justitie zal zeggen: het is de keuze van de verdachte om niet te verschijnen. Maar de vraag is: was er geen andere weg mogelijk geweest voor berechting in samenspraak?"</p><img src="http://feeds.feedburner.com/~r/nosnieuwsbinnenland/~4/RFRm8IWyXCY" height="1" width="1" alt=""/>
