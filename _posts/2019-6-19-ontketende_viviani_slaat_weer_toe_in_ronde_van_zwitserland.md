---
layout: post
title: "Ontketende Viviani slaat weer toe in Ronde van Zwitserland"
date: Wed, 19 Jun 2019 17:30:05 +0200
category: sport
externe_link: "https://nos.nl/l/2289730"
feature_image: "https://nos.nl/data/image/2019/06/19/557715/1008x567.jpg"
---

<p>Elia Viviani heeft de teleurstelling van zijn zegeloze Giro d'Italia van zich afgeschud. Dinsdag maakte hij in de Ronde van Zwitserland al een einde aan drie maanden zonder zege, vandaag bewees de Italiaans kampioen opnieuw het winnen nog niet verleerd te zijn.</p>
<p>Viviani versloeg klassementsleider Peter Sagan. Jasper Stuyven eindigde als derde.</p>
<h2>Ploegenspel</h2>
<p>De etappe over 177 kilometer van Münchenstein naar Einsiedeln was de laatste kans op sprintsucces en dus kregen drie koplopers - onder wie de erkende hardrijders Patrick Küng en Matej Mohoric - geen ruimte.</p>
<p>Voorafgaand was er nog wel wat twijfel of de rasechte sprinters de klim van de tweede categorie op 40 kilometer van de streep, zouden overleven. De ploeg van Sagan voerde het tempo ook flink op, maar de rappe mannen konden aanklampen.</p>
<p>Ook de laatste hellende kilometer over kasseien leek niet in het voordeel van Viviani. De Italiaan werd echter op imposante wijze door zijn ploeggenoten gelanceerd, waarna hij Sagan in de laatste meters eenvoudig wist te overmeesteren.</p>
<h2>Klimmers aan de beurt</h2>
<p>Sagan blijft wel in het bezit van de gele leiderstrui, maar zal die donderdag waarschijnlijk moeten afstaan. De zesde etappe in de Ronde van Zwitserland eindigt namelijk met de beklimming van de Flumserberg (8,5 kilometer met een gemiddelde stijging van liefst 9 procent.)</p>
