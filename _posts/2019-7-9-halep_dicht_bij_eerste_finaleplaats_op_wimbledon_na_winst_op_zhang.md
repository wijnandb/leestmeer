---
layout: post
title: "Halep dicht bij eerste finaleplaats op Wimbledon na winst op Zhang"
date: Tue, 09 Jul 2019 15:50:36 +0200
category: sport
externe_link: "https://nos.nl/l/2292739"
feature_image: "https://nos.nl/data/image/2019/07/09/562297/1008x567.jpg"
---

<p>Simona Halep heeft voor de tweede keer de halve finales van Wimbledon bereikt. De 27-jarige Roemeense, die nog nooit in de finale stond in Londen, won met 7-6 (4), 6-1 van Zhang Shuai.</p>
<p>De Chinese nummer vijftig van de wereld stond pas voor de tweede keer in de kwartfinales van een grandslamtoernooi, maar kon de partij wel met enig vertrouwen ingaan: in haar laatste twee duels met Halep ging zij overtuigend met de zege aan de haal.</p>
<p>Ook ditmaal had Zhang aanvankelijk de overhand. Met veel spreiding in haar spel liep ze rap uit naar 4-1, waarna ze vier breekkansen miste om op 5-1 te komen. Halep kwam daarna beter in haar spel. Ze maakte minder fouten, imponeerde met sterke returns en was superieur in de tweede set.</p>
<h2>Agressief</h2>
<p>Waar Halep bijna een uur nodig had om de eerste set naar zich toe te trekken, was ze in de tweede al binnen een halfuur klaar. De nummer zeven van de wereld, in 2014 voor het laatst bij de laatste vier in Londen, speelt in de halve finales tegen Jelina Svitolina of Karolína Muchová.</p>
<p>"Ik heb veel vertrouwen en speel mijn beste grastennis ooit", zei Halep, die vorig jaar op Roland Garros haar enige grandslamtitel veroverde. "Ik probeerde zo agressief als mogelijk te spelen en dat is me gelukt."</p>
