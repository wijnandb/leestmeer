---
layout: post
title: "Parlementslid Tories stapt over, Britse regering verliest meerderheid"
date: Tue, 03 Sep 2019 17:32:36 +0200
category: nieuws
externe_link: "https://nos.nl/l/2300197"
feature_image: "https://nos.nl/data/image/2019/09/03/574709/1008x567.jpg"
---

<p>Een Brits parlementslid van de Conservatieve Partij is overgestapt naar de Liberal Democrats. Dat betekent dat de regering van premier Johnson geen zetelmeerderheid meer heeft in het Lagerhuis.</p>
<p>Parlementslid Phillip Lee ging tijdens een toespraak van Johnson in het parlement ineens tussen de oppositie zitten. Een paar minuten later verscheen een online verklaring waarin hij zijn overstap toelichtte.</p>
<p>"De conservatieve regering is roekeloos op zoek naar een beschadigende brexit", schrijft Lee. "Levens en de leefbaarheid van het land worden onnodig op het spel gezet."</p>
<h2>Wankel</h2>
<p>Correspondent Tim de Wit spreekt van een belangrijk moment. "Johnson zal nu nog moeilijker kunnen regeren dan hij al deed. In de toekomst zal het ongelooflijk lastig worden om er wetten doorheen te krijgen."</p>
<p>De meerderheid van de regering was overigens al uiterst wankel. Een groep van vijftien tot twintig Conservatieve partijgenoten van Johnson is het oneens met zijn brexit-koers en stemt bij brexit-onderwerpen waarschijnlijk met de oppositie mee.</p>
<h2>Vanavond</h2>
<p>Vanavond wordt wat brexit betreft een belangrijk moment, zegt De Wit. "De oppositie gaat proberen de Lagerhuis-agenda over te nemen. Als het Lagerhuis daarvoor stemt, volgt morgen een wetsvoorstel om de brexit-datum met drie maanden uit te stellen."</p>
<p>Johnson is mordicus tegen een uitstel: hij wil op 31 oktober de Europese Unie verlaten, of er nu wel of geen akkoord is. Om uitstel vragen is volgens hem slecht voor de Britse onderhandelingspositie in Brussel. </p>
