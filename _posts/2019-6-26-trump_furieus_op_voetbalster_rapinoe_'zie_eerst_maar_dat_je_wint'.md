---
layout: post
title: "Trump furieus op voetbalster Rapinoe: 'Zie eerst maar dat je wint'"
date: Wed, 26 Jun 2019 22:19:15 +0200
category: sport
externe_link: "https://nos.nl/l/2290836"
feature_image: "https://nos.nl/data/image/2019/06/26/559412/1008x567.jpg"
---

<p>Het begon met een stevige uitspraak van Megan Rapinoe, de Amerikaanse voetbalster met de opvallende paarse haardos. Bij een fotoshoot in januari - dus ruim voor het WK opgenomen, maar dinsdag pas verspreid - werd ze gevraagd of ze een uitnodiging van president Donald Trump voor een huldiging op het Witte Huis zou accepteren.</p>
<p>De 33-jarige Rapinoe, die de Verenigde Staten hoogstpersoonlijk met twee strafschoppen tegen Spanje naar de kwartfinales schoot, nam geen blad voor de mond: "Ik ga niet naar het fucking Witte Huis".</p>
<p>Daarmee schaarde ze zich in een almaar groter wordende rij aan sportsterren, die de traditionele hamburgers, cakejes en felicitaties in Washington boycotten. NBA-kampioen Stephen Curry en zijn Golden State Warriors, NFL-kampioen Philadelphia Eagles, de helft van NHL-kampioen Washington Capitals, Xander Bogaerts en zeven teamgenoten van Major League-kampioen Boston Red Sox; ze gingen niet. Zelfs Tom Brady, quarterback van New England Patriots en overtuigd Republikein, sloeg de uitnodiging af.</p>
<h2>Trump reageert furieus</h2>
<p>Aan de uitgesproken Rapinoe is een huldiging door Trump dus evenmin besteed. En dat was tegen het zere been van de president zelf. Die reageerde buitengewoon fel op zijn favoriete medium Twitter.</p>
<p>"Megan moet eerst winnen voordat ze haar mond opendoet", schrijft Trump, die de voetbalster het verwijt maakt dat ze geen respect toont voor haar land, het Witte Huis en de vlag. "Wees trots op de vlag die je draagt.'</p>
<p>President Trump lijkt in zijn tweets ook te verwijzen naar de publieke strijd die hij eerder voerde met spelers die protesteerden tegen discriminatie en sociaal onrecht door te knielen tijdens het Amerikaanse volkslied.</p>
<p>Het protest werd in 2016 ge√Ønitieerd door quarterback Colin Kaepernick van de club San Francisco 49ers en kreeg navolging in verschillende sporten. Trump dwong de eigenaren van de NFL-teams ertoe in te stemmen met een verbod op die vorm van protest.</p>
<p>Kaepernick werd een nationaal symbool van verzet, maar kwam niet meer aan de bak in de NFL. Ook Rapinoe, die tevens voorvechtster is voor de rechten van de LGBT-gemeenschap, knielde in die periode bij het spelen van het volkslied.</p>
<p>De voetbalbond verbood haar die vorm van protest, maar nog altijd weigert Rapinoe mee te zingen met het Amerikaanse volkslied. </p>
