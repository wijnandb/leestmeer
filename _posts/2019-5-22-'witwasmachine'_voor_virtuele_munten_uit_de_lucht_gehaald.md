---
layout: post
title: "'Witwasmachine' voor virtuele munten uit de lucht gehaald"
date: Wed, 22 May 2019 19:25:03 +0200
categories: 
- financieel 
- economie 
externe_link: "https://nos.nl/l/2285858"
feature_image: "https://nos.nl/data/image/2019/05/22/551797/1008x567.jpg"
---

<p>De FIOD en het Openbaar Ministerie hebben een witwasmethode voor criminelen onbruikbaar gemaakt. De rechercheurs hebben een zogeheten cryptocurrency mixer, die crimineel geld moeilijk traceerbaar maakt, offline gehaald. Zes servers van de mixer, BestMixer.io, zijn in beslag genomen in Nederland en Luxemburg. Er is nog niemand aangehouden.</p>
<p>Een cryptocurrency mixer is een online dienst waarmee de herkomst of bestemming van virtuele munteenheden, zoals bitcoin en litecoin, verhuld kan worden. Gebruikers bieden hun verschillende virtuele munten aan bij de mixer, die ze tegen betaling van een commissie opsplitst en in een andere samenstelling weer samenvoegt. Zo wordt het geld moeilijker te traceren.</p>
<p>Volgens de FIOD blijkt uit onderzoek dat veel van die gemixte virtuele munten een criminele herkomst of bestemming hebben. De opsporingsdienst van de belastingdienst vermoedt dat de mixer is gebruikt om criminele geldstromen te verbergen en wit te wassen. Het gebruik van een mixer is niet illegaal, maar de FIOD vindt het wel al snel verdacht.</p>
<p>BestMixer.io, wordt beschuldigd van het faciliteren van witwassen. Het was volgens de FIOD een van de grootste mixdiensten en werkte met de virtuele munteenheden bitcoin, bitcoin cash en litecoin. De dienst was ongeveer een jaar oud en heeft in die tijd volgens de opsporingsdienst een omzet gehaald van minimaal 200 miljoen dollar. De meeste gebruikers komen uit de VS, Duitsland en Nederland.</p>
<p>Met het offline halen van de mixer is volgens de FIOD en het OM een grote slag toegebracht aan het verhullen van criminele geldstromen. Samen met Europol gaat de FIOD de informatie op de ingenomen servers analyseren. Die data moeten op een later moment met andere landen worden gedeeld.</p>
