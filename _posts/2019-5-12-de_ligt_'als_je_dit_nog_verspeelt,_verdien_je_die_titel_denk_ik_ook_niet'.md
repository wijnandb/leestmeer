---
layout: post
title: "De Ligt: 'Als je dit nog verspeelt, verdien je die titel denk ik ook niet'"
date: Sun, 12 May 2019 17:14:06 +0200
categories: 
- sport 
- voetbal 
externe_link: "https://nos.nl/l/2284283"
feature_image: "https://nos.nl/data/image/2019/05/12/549446/1008x567.jpg"
---

<p>Officieel is het nog niet, maar het werd al wel zo gevierd. Zoals de spelers van Ajax het na de 4-1 zege op Utrecht zelf zongen: "Wij zijn kampioen, wij zijn kampioen".</p>
<p>Terwijl in de Johan Cruijff Arena al was afgefloten, werd op de grote schermen in het stadion meegekeken met de laatste minuten van de wedstrijd tussen PSV en AZ. En toen duidelijk werd dat PSV in Alkmaar ten onder ging, kwam de ontlading in de Amsterdam.</p>
<p>Door een veel beter doelsaldo weet Ajax, dat drie punten meer heeft, zich met woensdag nog één speelronde voor de boeg zo goed als zeker van de landstitel.</p>
<h2>Zingende De Ligt</h2>
<p>David Neres werd de lucht in gegooid, Donny van de Beek nam Hakim Ziyech op de schouders en Matthijs de Ligt greep al snel de microfoon. Met schorre stem: "Ajacieden, we hebben nog één wedstrijd te spelen, maar we hebben 'm al!"</p>
<p>De aanvoerder van de Amsterdammers was blij. Heel blij. "Je hoopt te winnen en dan is het afwachten. Maar dat AZ óók wint, dat is iets wat alleen gebeurt in je dromen. Dan komt er extra ontlading. We zijn officieus kampioen, maar als je dit nog verspeelt verdien je die titel denk ik ook niet."</p>
<p>"Het is vast een fantastisch gevoel om woensdag die schaal op te tillen. Na zo'n lang jaar, na woensdag (uitschakeling in Champions League, red.), ook nog eens de 34ste titel", zegt hij, verwijzend naar het rugnummer van Abdelhak Nouri.</p>
<p>"Dan gaat die goal er voor Utrecht in de eerste minuut in, maar dan moet je je rug rechten. Dat is gelukt."</p>
<p>Maar geen champagne, geen bloemen, geen schaal. En dus blijft trainer Erik ten Hag nuchter en nog een klein beetje voorzichtig: "We vieren het als het écht binnen is. Maar dit mag gewoon niet verkeerd gaan." Ajax staat met nog één wedstrijd te gaan drie punten voor en heeft wat doelpunten betreft ook nog eens veertien goals voorsprong op PSV.</p>
<p>"Ik moet de ploeg een heel groot compliment maken. Dat je met woensdag in het achterhoofd, vandaag met 1-0 achterkomt en dan zo terug kan komen. Wat een karakter", zegt een trotse Ten Hag. "We hebben dik en dik verdiend gewonnen."</p>
<p>Voor Frenkie de Jong was het zijn laatste eredivisiewedstrijd in de Johan Cruijff Arena. Een beter verjaardagscadeau kon de voetballer uit Arkel, die zijn 22ste verjaardag vierde, zich niet wensen. "Er is een hele, hele grote kans dat we woensdag die schaal omhoog mogen houden", lacht hij.</p>
<p>De Jong prijst, net als Ten Hag en De Ligt, de weerbaarheid van Ajax. "Ik baal nog steeds, natuurlijk. Vooral als je dingen terugziet. Het was een unieke kans voor Ajax om de treble te pakken, maar het mocht helaas niet zo zijn."</p>
<p>De eerste dagen na de wedstrijd tegen Tottenham waren pijnlijk. "Maar toen we zaterdag bij elkaar zaten op De Toekomst, zeiden we tegen elkaar: als we de titel binnenslepen, kunnen we terugkijken op een heel mooi seizoen. Dat we zo kunnen reageren, ook als je vandaag met 1-0 achterkomt, is denk ik heel knap."</p>
