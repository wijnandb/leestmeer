---
layout: post
title: "Unicum: voetbalster Formiga maakt zich op voor zevende WK-deelname"
date: Thu, 16 May 2019 18:23:31 +0200
category: sport
externe_link: "https://nos.nl/l/2284993"
feature_image: "https://nos.nl/data/image/2019/05/16/550490/1008x567.jpg"
---

<p>De Braziliaanse voetbalster Formiga heeft een record te pakken. De middenveldster (41) is opgeroepen voor het WK in Frankrijk, dat volgende maand begint, en kan zich zodoende opmaken voor haar zevende wereldkampioenschap. Een unicum, want ook bij de mannen kwam het nog niet voor dat een speler zo vaak werd opgeroepen voor een WK.</p>
<p>De speelster van Paris Saint-Germain kreeg donderdag het heugelijke nieuws te horen. Als ze ook nog minuten maakt in Frankrijk, wordt ze bovendien de oudste actieve speelster op een wereldkampioenschap. Ze is bovendien ook al de enige voetbalster die zes keer deelnam aan de Olympische Spelen.</p>
<p>Formiga speelde tot nog toe 151 interlands, waarin ze 23 keer scoorde.</p>
<p>Ook Marta zit bij de Braziliaanse selectie. De aanvalster werd maar liefst zes keer uitgeroepen tot beste voetbalster ter wereld en is met vijftien goals de WK-topscorer aller tijden.</p>
<p>Ondanks deze twee sterkhouders wonnen de Zuid-Amerikaanse vrouwen nog nooit een WK. Ook deze zomer is de kans klein. De afgelopen negen duels in aanloop naar de wereldtitelstrijd in Frankrijk werden verloren.</p>
