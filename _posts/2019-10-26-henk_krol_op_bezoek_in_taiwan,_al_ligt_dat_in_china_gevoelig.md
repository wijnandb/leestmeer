---
layout: post
title: "Henk Krol op bezoek in Taiwan, al ligt dat in China gevoelig"
date: Sat, 26 Oct 2019 19:04:55 +0200
category: nieuws
externe_link: "https://nos.nl/l/2307768"
feature_image: "https://nos.nl/data/image/2019/10/26/587632/1008x567.jpg"
aantal: 567
unieke: 321
bron: "NOS"
---

<p>Hij is net terug van een vierdaags bezoek aan Taiwan: Henk Krol, fractieleider van 50Plus. In de Tweede Kamer heeft de partij slechts vier zetels, maar in Taiwan werd hij ontvangen als een staatshoofd. Het eiland, dat ligt voor de kust van China, krijgt niet vaak buitenlandse politici op bezoek.</p>
<p>"Iedereen was dolgelukkig met onze komst", zegt Krol. "Men snakt naar aandacht uit het Westen, daardoor werden we overal met de hoogste egards ontvangen." Hij ontmoette de voorzitter van het parlement, de minister van Buitenlandse Zaken en de premier, maar ging ook langs in een bejaardentehuis.</p>
<p>Zo'n bezoek van een buitenlandse politicus ligt gevoelig bij China. Al beschouwt Taiwan zich als een zelfstandig land, China vindt het een opstandige provincie die bij China hoort. Vanwege dat Een-Chinabeleid heeft Nederland formeel ook geen diplomatieke banden met Taiwan.</p>
<p>"Aan die afspraken met China wil ik ook niet tornen, maar ik wil er wel voor waken dat we Taiwan niet verwaarlozen", zegt Krol. "Het is een van de weinige plekken in die regio waar de democratie echt werkt. Laten we daarom kijken of we Taiwan op welke manier dan ook kunnen helpen."</p>
<h2>Bondgenoten verloren</h2>
<p>Maaike Okano-Heijmans, Azië-deskundige van Instituut Clingendael, beaamt dat Taiwan grote stappen heeft gemaakt. "Dertig jaar geleden was het een veel meer totalitair land, nu is het een goed functionerende democratie. Ze hebben ook het homohuwelijk erkend, als eerste in Azië. Taiwan doet allerlei dingen waarvan wij altijd zeggen dat we die belangrijk vinden."</p>
<p>Ook CDA-Kamerlid Martijn van Helvert wil Taiwan steunen en is het eens met het bezoek van Krol. "Onder druk van China is Taiwan een aantal bondgenoten verloren. Door een heel klein aantal landen wordt Taiwan erkend, daar is de president er nu een aantal van verloren. Dat er een Nederlandse parlementariër op bezoek komt, vinden ze dan heel fijn."</p>
<p>Er blijkt in de Tweede Kamer meer steun te zijn voor Taiwan. Van Helvert kreeg begin deze maand een ruime Kamermeerderheid achter zijn motie die de Nederlandse regering opdraagt internationaal te pleiten voor participatie van Taiwan 'binnen internationale organisaties', zoals de VN. Iets wat China steeds blokkeert.</p>
<p>Minister Stef Blok van Buitenlandse Zaken wil China niet irriteren door in te druisen tegen het Een-Chinabeleid. "Ik heb aangegeven dat Nederland prijs stelt op relaties met Taiwan rond praktische onderwerpen als veiligheid en luchtverkeer. En dat wij dat doen binnen het Een-China-beleid", zei hij eerder.</p>
<p>CDA'er Van Helvert beaamt dat het bezoek van Krol slecht kan vallen in China. "Het officiële standpunt van Nederland is dat we officieel geen diplomatieke banden hebben met Taiwan en alles wat je daarin oprekt, kan natuurlijk tot irritatie leiden. Maar ik denk dat Taiwan een mooi voorbeeld is van hoe het goed kan gaan in Azië."</p>
<p>Volgens Okano-Heijmans is voor Taiwan elke vorm van steun van enorm belang. "Steun van welk land of welke buitenlandse partij dan ook, kunnen ze altijd goed gebruiken. Zij willen heel graag laten zien dat die mensen er nog zijn. Voor zichzelf en voor hun eigen publiek." Het bezoek van Krol werd dan ook breeduit gemeten in de pers.</p>
<p>Dat de reis werd betaald door de regering van Taiwan betekent volgens Krol niet dat hij zich voor een karretje laat spannen. "Als Kamerlid ben je verstandig genoeg om te kijken wat je eruit pikt en wat niet. En als China mij een soortgelijke uitnodiging stuurt, ga ik met liefde, plezier en interesse ook daar naartoe."</p>
