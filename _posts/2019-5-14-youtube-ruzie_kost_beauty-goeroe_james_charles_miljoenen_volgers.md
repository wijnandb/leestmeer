---
layout: post
title: "YouTube-ruzie kost beauty-goeroe James Charles miljoenen volgers"
date: Tue, 14 May 2019 21:23:16 +0200
category: nieuws
externe_link: "https://nos.nl/l/2284656"
feature_image: "https://nos.nl/data/image/2019/05/14/549987/1008x567.jpg"
---

<p>Hij is de grootste beauty-YouTuber, maar is de afgelopen drie dagen miljoenen abonnees kwijtgeraakt. De Amerikaan James Charles krijgt sinds het weekend bakken met kritiek vanwege een 43 minuten durende video van collega-YouTuber Tati Westbrook - die er sindsdien juist miljoenen volgers heeft bijgekregen.</p>
<p>De twee waren goede vrienden, maar dat is definitief voorbij, stelt Westbrook in haar video. Niet alleen maakte Charles reclame voor Westbrooks grootste concurrent, hij zou ook jonge heterojongens hebben aangespoord tot seksuele handelingen.</p>
<p>De YouTubers leerden elkaar twee jaar geleden kennen, toen de destijds 17-jarige Charles de 35-jarige Westbrook een bericht stuurde. Hij was onbekend, zij een gevestigde naam, maar Charles had de ambitie om net zo'n groot te worden als zij. Westbrook besloot hem daarbij te helpen en leerde hem de kneepjes van het vak. Met succes: Charles kreeg snel meer volgers en werd op YouTube zelfs groter dan Westbrook. Tot vorige week had hij ruim 16 miljoen volgers, zij 'maar' 5,9 miljoen.</p>
<h2>'Bye sister...'</h2>
<p>Maar die groei stopte abrupt toen Westbrook drie dagen geleden de video Bye Sister... op haar kanaal plaatste. Daarin vertelt ze over een gesponsorde Instagram-post, waarin Charles een merk van een van haar grootste concurrenten aanprijst. Dat viel helemaal verkeerd bij Westbrook, omdat Charles eerder had geweigerd om voor haar merk reclame te maken. Het publiek zou te jong zijn voor de haarproducten in kwestie.</p>
<p>In de video stelde Westbrook daarnaast dat Charles, een homoseksueel, meermaals jonge heteromannen aangespoord zou hebben tot seks. "Het is verachtelijk om iemands seksualiteit te manipuleren", zegt ze in de video. "Zeker wanneer ze nog jong zijn en nog niet alles uitgezocht hebben."</p>
<h2>Massale ontvolging</h2>
<p>Sinds het uitbrengen van de video daalde het aantal abonnees van Charles gestaag, terwijl het aantal volgers van Westbrook net zo hard stijgt. Online zijn talloze video's te vinden waarop de scores van beide kanalen live te volgen zijn.</p>
<p>Volgens Rutger Vink, eigenaar van het kanaal Furtjuh met ruim 558.000 abonnees, laat de massale ontvolging zien dat het publiek erg teleurgesteld is. "James Charles heeft een gigantisch beautykanaal op YouTube. Veel mensen waren onder de indruk van hoe snel hij was gegroeid, met behulp van Tati Westbrook. Daarom is deze ruzie ook zo groot geworden."</p>
<p>Vink denkt dat het publiek voornamelijk boos is vanwege de verhalen over seksuele intimidatie. "Dat hij die sponsordeal aanging, is natuurlijk niet netjes. Over hoe dat is gegaan, gaan allerlei verhalen de rondte. Maar dat hij zijn bekendheid zou gebruiken jonge jongens aan te sporen tot seks, kan echt niet door de beugel, vindt men."</p>
<h2>'Eerste grote YouTube-schandaal'</h2>
<p>Er zijn inmiddels verschillende video's op YouTube gepubliceerd, waarin jongens aangeven op seksuele wijze door hem benaderd te zijn. "En hij maakte al vaker grapjes hoe heteroseksuele jongens zijn type zijn in oudere video's", zegt Vink. "Het is, zover ik weet, het eerste grote YouTube-schandaal over seksuele intimidatie."</p>
<p>Hoewel Charles veel fans had, lijken weinig mensen zijn kant te kiezen. "Dat komt denk ik omdat Westbrook het verhaal op een eerlijke en rustige manier uitlegt", zegt de Nederlandse YouTuber. "Je merkt dat ze het beste met hem voorheeft, maar dat dit de druppel voor haar was."</p>
<p>James Charles heeft inmiddels een 8 minuten durende reactievideo op zijn kanaal geplaatst. In de video zegt hij spijt te hebben en biedt hij zijn excuses aan aan Westbrook. "Maar dat heeft hem meer kwaad dan goed gedaan, volgens veel mensen", zegt Vink. "Het is een supercreatieve jongen, maar of hij de ophef nog te boven komt, is afwachten."</p>
