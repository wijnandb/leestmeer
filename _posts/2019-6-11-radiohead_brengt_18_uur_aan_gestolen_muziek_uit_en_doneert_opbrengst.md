---
layout: post
title: "Radiohead brengt 18 uur aan gestolen muziek uit en doneert opbrengst"
date: Tue, 11 Jun 2019 16:51:35 +0200
category: nieuws
externe_link: "https://nos.nl/l/2288594"
feature_image: "https://nos.nl/data/image/2019/06/11/556108/1008x567.jpg"
---

<p>De Britse band Radiohead heeft een creatieve manier gevonden om te voorkomen dat er losgeld moest worden betaald voor gestolen muziek. Dieven stalen uren aan oude, niet-uitgebrachte opnames van de band en eisten 150.000 dollar. Als de muzikanten niet zouden betalen, dreigden ze de muziek gratis te verspreiden.</p>
<p>De alternatieve rockband laat zich echter niet chanteren en maakte bekend de opnames zelf online aan te bieden en de opbrengst aan een goed doel te schenken.</p>
<p>Het gaat om 18 uur aan materiaal dat werd opgenomen in de periode rond het derde album OK Computer uit 1997. De muziek stond op een minidisk van zanger Thom Yorke, die werd ontvreemd. Gitarist Jonny Greenwood maakte het nieuws op sociale media bekend.</p>
<p>"In plaats van te klagen of het te negeren, brengen we alle 18 uur uit op Bandcamp (online muziekwinkel, red) ten gunste van Extinction Rebellion", verwijst Greenwood naar de groep klimaatactivisten. </p>
<p>Fans kunnen de muziek de komende achttien dagen kopen voor 18 dollar. Volgens Greenwood gaat het om muziek die amper de moeite waard is en nooit voor het publiek was bedoeld. "Voor 18 dollar kun je erachter komen of we beter losgeld hadden kunnen betalen."</p>
<p>Extinction Rebellion sprak op Twitter zijn dank uit aan de band.</p>
