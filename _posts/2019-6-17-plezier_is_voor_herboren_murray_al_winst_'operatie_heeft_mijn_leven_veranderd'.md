---
layout: post
title: "Plezier is voor herboren Murray al winst: 'Operatie heeft mijn leven veranderd'"
date: Mon, 17 Jun 2019 16:19:11 +0200
category: sport
externe_link: "https://nos.nl/l/2289434"
feature_image: "https://nos.nl/data/image/2019/06/17/557311/1008x567.jpg"
---

<p>Amper een half jaar geleden zinspeelde Andy Murray tijdens een emotionele persconferentie in Melbourne nog op het einde van zijn carrière, maar na een ingrijpende heupoperatie waagt de tweevoudig Wimbledon-winnaar zich deze week toch weer op de tennisbaan.</p>
<p>Ooit weer een titel winnen zou mooi zijn, maar plezier is voor de herboren Murray voortaan het allerbelangrijkste.</p>
<p>"De afgelopen achttien maanden wilde ik een paar keer stoppen met tennis. Nu voel ik me weer gelukkig. De operatie was briljant. Die heeft mijn leven volledig veranderd", laat de Britse drievoudig grandslamkampioen weten.</p>
<p>Bij het grastoernooi van Queens, van oudsher hét voorbereidingstoernooi voor Wimbledon, maakt Murray voorzichtig zijn rentree. Hij komt alleen uit in het dubbelspel, aan de zijde van de Spanjaard Feliciano Lopez. Een terugkeer in het enkelspel blijft echter zijn ultieme doel.</p>
<p>"Ik weet niet zo goed wat ik moet verwachten, maar pijnvrij zijn en plezier hebben in het spelletje is al genoeg", gaat de 32-jarige olympisch kampioen van 2012 en 2016 verder. "Het zou mooi zijn als ik ooit weer Wimbledon kan winnen, maar er zijn maar een paar spelers die in die positie komen. Als het niet lukt, heb ik daar ook vrede mee."</p>
<h2>Speculeren over einde loopbaan</h2>
<p>Tot een paar jaar terug streed Murray samen met Roger Federer, Rafael Nadal en Novak Djokovic om de grote prijzen, maar door zijn heupproblemen zakte hij steeds verder weg. Hij had continu pijn. Bij de Australian Open sprak hij dit jaar op een emotionele persconferentie al over het einde van zijn loopbaan.</p>
<p>Nu koestert de Schot tegen alle verwachtingen in toch weer de hoop ooit nog de degens te kruisen met zijn oude rivalen.</p>
