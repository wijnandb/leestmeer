---
layout: post
title: "Van Hooijdonk: 'PSV moet Hendrix, Pereiro en Ramselaar vervangen'"
date: Fri, 17 May 2019 06:35:03 +0200
category: sport
externe_link: "https://nos.nl/l/2285057"
feature_image: "https://nos.nl/data/image/2019/05/17/550582/1008x567.jpg"
---

<p>Voor het eerst sinds 2015 heeft PSV een jaar zonder prijs afgesloten. En dat zorgt voor hoofdbrekens in Eindhoven. Wat moet er nu gebeuren? "Op het middenveld moeten er doelpunten bij komen", is het advies van NOS-analist Pierre van Hooijdonk.</p>
<p>In de eredivisie sloeg PSV zeker geen modderfiguur, maar Ajax beschikte uiteindelijk over de langste adem.</p>
<p>"De competitie is op basis van het puntenaantal heel erg geslaagd", vindt Van Hooijdonk. "Normaal gesproken ben je dan kampioen. Europees geef ik PSV een klein zesje, voor het optreden in de beker een drie."</p>
<p>In de KNVB-beker werden de Eindhovenaren eind oktober na verlenging uitgeschakeld door eerstedivisionist RKC Waalwijk (2-3). Trainer Mark van Bommel dacht met een B-team de klus te kunnen klaren, maar kwam bedrogen uit.</p>
<p>"Daar heeft PSV, met name Van Bommel, veel leergeld voor moeten betalen. En dan zie je dat je nu na zo'n seizoen met lege handen staat. Als je dan ook nog eens zo lang koploper bent geweest, dan is dat zuur."</p>
<h2>De nederlaag bij Ajax</h2>
<p>Van Hooijdonk stipt vervolgens het treffen van eind maart met Ajax in Amsterdam aan. De wedstrijd die na de rode kaart voor Noussair Mazraoui en de daaropvolgende 1-1 van Luuk de Jong leek te kantelen, in het voordeel van PSV.</p>
<p>"De spelers en supporters van PSV zullen deze zomer nog vaak aan die tien minuten in de Arena terugdenken. Tegen tien man, drie open kansen om de competitie te beslissen. Dat hebben ze nagelaten."</p>
<p>Ajax won met 3-1 en verkleinde zodoende de achterstand op de Eindhovenaren tot twee punten. Het vervolg is bekend.</p>
<p>Werk aan de winkel voor PSV richting komend seizoen, voorspelt Van Hooijdonk. "Als je naar de bank kijkt, moet een aantal jongens vervangen worden: Bart Ramselaar, Gast√≥n Pereiro, Jorrit Hendrix. Daarin moet je verversen. En wat ga je doen met Sam Lammers? Terughalen? Maar als je dat doet, moet je hem ook laten spelen."</p>
<p>Topscorer Luuk de Jong behouden moet volgens hem een van de prioriteiten worden. "Want hij is uitermate belangrijk geweest. Maar op het middenveld moeten er doelpunten bij. Als de aanvallers het een keer niet hebben, kun je daar nu niet op terugvallen."</p>
