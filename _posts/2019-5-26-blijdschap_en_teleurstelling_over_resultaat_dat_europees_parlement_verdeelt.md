---
layout: post
title: "Blijdschap en teleurstelling over resultaat dat Europees Parlement verdeelt"
date: Sun, 26 May 2019 23:53:36 +0200
category: nieuws
externe_link: "https://nos.nl/l/2286446"
feature_image: "https://nos.nl/data/image/2019/05/26/552770/1008x567.jpg"
---

<p>Een overwinning voor de één, een klap voor de ander. De uitslagen van de verkiezingen van vandaag verdelen het Europees Parlement verder. Voor sommige partijen betekent dat een pas op de plaats. Anderen zien juist kansen ontstaan.</p>
<p>Frans Timmermans, in Nederland de grote winnaar met zijn PvdA, wil nog steeds de voorzitter worden van de Europese Commissie, ondanks het verlies van de sociaaldemocraten in Europa. "Ik probeer een meerderheid te krijgen op basis van een progressief en sociaal programma", reageerde hij na de uitslag.</p>
<p>Hij zei dat het verlies niet als een verrassing kwam. Vooral het verlies van de Duitse SPD doet pijn. "Dat heeft ook heel veel te maken met zaken in Duitsland, daar moet de SPD ook naar kijken", zei Timmermans. Daarbij tekende hij aan dat in andere landen, zoals Spanje, Portugal, Zweden, Finland en Malta de sociaaldemocraten hebben gewonnen. Net als in Nederland, waar de PvdA de grootste is geworden met zes zetels. Timmermans noemde dat een fantastisch resultaat.</p>
<p>Bekijk het interview met Timmermans (PvdA):</p>
<p>Partijgenoot Lodewijk Asscher sluit zich daarbij aan. "Dit is heel spectaculair. Het is echt heel bijzonder dat zoveel mensen op de PvdA hebben gestemd. Ik hoorde net dat het voor het eerst sinds 1984 is dat de PvdA de grootste is geworden bij de Europese Parlementsverkiezingen. Dat laat zien hoe bijzonder het is. Dat stemt ook heel dankbaar, en heel trots."</p>
<p>De SP, die volgens de voorlopige uitslagen uit het Europees Parlement vertrekt, laat in een reactie weten de klap te verwerken. "Zonde van al het harde werk van iedereen de afgelopen jaren. Geweldig team hier!", schrijft SP'er Dennis de Jong, die de afgelopen jaren voor de partij in het Europarlement zat. "We hebben niet de juiste snaar geraakt", zegt SP-leider Lilian Marijnissen.</p>
<h2>Verdeeldheid</h2>
<p>Het verlies van de grote sociaaldemocratische en christendemocratische fracties in het Europees Parlement en de winst van de groenen en de populisten maakt het moeilijker om coalities te vormen. "Realiteit is dat Europa verdeelder is dan eerder, maar er is wel een mogelijkheid om een progressieve meerderheid te krijgen in het Europees Parlement", zei Timmermans.</p>
<p>D66-Europarlementariër Sophie in 't Veld is teleurgesteld over het verlies van haar partij in Nederland, maar ziet ook vooral die kansen voor progressieve partijen. "Ik zie dat het pro-Europese midden veel beter is. En dat de verwachte zegetocht van de nationalisten en extremisten eigenlijk uitblijft", zei In't Veld.</p>
<p>Bekijk de reactie van Sophie in 't Veld (D66):</p>
<p>"En ik zie dat wij hier de komende vijf jaar hard aan het werk kunnen en heel veel bondgenoten hebben en in een grote fractie zitten met meer dan 100 Europarlementariërs." Juist de verdere versplintering schept kansen voor de liberale fractie waartoe D66 behoort. "Nu zal het veel dynamischer worden er is veel ruimte voor hervorming. Dat is mooi nieuws."</p>
<h2>Verbrokkeld</h2>
<p>Ook Derk-Jan Eppink van Forum voor Democratie ziet die ruimte ontstaan door de verdere versplintering. "Het parlement raakt wel meer verbrokkeld. Het zal ook moeilijk zijn voor de grotere fracties van Europa om tot eensgezindheid te komen. Als ze het niet eens zijn, kunnen wij een stok in het wiel steken. Dat is precies wat wij willen doen."</p>
<p>Bekijk de reactie van Derk Jan Eppink (FvD):</p>
<p>Hij is blij met het resultaat van zijn FvD. "Je moet het Europees parlement inkomen. En drie zetels, van nul naar drie, dat is een grote overwinning. Iedereen spreekt van het Timmermans-effect, maar niemand spreekt van het Eppink-effect. Numeriek is dit een hele prestatie geweest.</p>
<p>Manfred Weber, de kandidaat van de christendemocratische fractie die de grootste blijft in het parlement, claimde vanavond de overwinning al. Volgens Timmermans past de verliezers, hemzelf incluis, een beetje bescheidenheid. "Een overwinning claimen lijkt me overdreven."</p>
<p>Volgens Esther de Lange (CDA) scoorden de christendemocraten ongeveer als verwacht. Dat er geen meerderheid meer is voor de traditioneel grote blokken van de sociaaldemocraten en christendemocraten, creëert volgens haar een situatie die meer lijkt op de Nederlandse.</p>
<p>Bekijk de reactie van Esther de Lange (CDA):</p>
<p>Toch wil De Lange ondanks het verlies van haar fractie dat Weber de Europese Commissie gaat leiden. "Ik vind sowieso dat dat wel zo transparant is. Het alternatief is een konijn uit de hoge hoed, iemand uit de achterkamer. Dat zou jammer zijn."</p>
<p>GroenLinks is zeer tevreden met de resultaten in Nederland en in andere Europese landen. "Wat een hoopgevende en fantastische uitslagen van groene partijen in Europa. Bovendien stemmen jonge mensen massaal voor groen. Groene politiek was nog nooit zo groot in Europa", schrijft partijleider Jesse Klaver op Twitter.</p>
<p>Bij de Partij voor de Dieren is opluchting de overheersende emotie. Even leek het erop dat de partij uit het Europees Parlement zou verdwijnen, maar met 1 Nederlandse zetel blijft de partij vertegenwoordigd in Brussel. "De EU is vanaf haar oorsprong een belangenbehartiger voor de landbouw. Dieren verdienen een stem in het Europees Parlement", zei partijleider Marianne Thieme.</p>
