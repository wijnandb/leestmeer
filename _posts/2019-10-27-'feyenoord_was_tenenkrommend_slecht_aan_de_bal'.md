---
layout: post
title: "'Feyenoord was tenenkrommend slecht aan de bal'"
date: Mon, 28 Oct 2019 00:04:24 +0100
categories: 
- sport 
- voetbal 
externe_link: "https://nos.nl/l/2307973"
feature_image: "https://nos.nl/data/image/2019/10/28/588003/1008x567.jpg"
aantal: 593
unieke: 340
bron: "NOS"
---

<p>Feyenoord staat twaalfde, het voetbal van de Rotterdammers is niet om aan te zien en tot overmaat van ramp mondde het bezoek aan aartsrivaal Ajax uit in een kansloze 4-0 nederlaag. En dus zijn de fans boos.</p>
<p>Een paar honderd van hen besloten die boosheid te uiten door de selectie in Rotterdam op te wachten. Het leverde beelden op waar Pierre van Hooijdonk "moeilijk naar kan kijken", bekent de oud-Feyenoorder in Studio Voetbal.</p>
<p>"Ik heb het ook weleens meegemaakt, het is best intimiderend", aldus Van Hooijdonk. "Maar ik was 38, dan ga je er iets anders mee om dan wanneer je 21 bent. Dan denk ik dat het een enorme impact heeft."</p>
<p>Hoewel Van Hooijdonk de reactie veroordeelt, begrijpt hij de woede wel. "Je kan een Klassieker verliezen, maar de manier waarop past wel bij dit seizoen, dat dramatisch verloopt. Het wordt ook niet beter, dat is waar ik me zorgen over maak."</p>
<p>Van Hooijdonk: "Het was tenenkrommend slecht aan de bal. En Feyenoord gaat eraf met nul gele kaarten, het had wel een klein beetje feller gemogen. Ze leken op een bokser die na twee minuten een peut had gekregen en daarna alleen maar in de touwen hangt."</p>
<p>"Zo slecht als de laatste wedstrijden heb ik ze nog nooit gezien", zegt Kees Jansma. En Rafael van der Vaart ziet de meest simpele dingen fout gaan bij Feyenoord. "Ik heb ze gezien tegen Young Boys. Heb jij weleens een ploeg gezien die in de eerste minuten zeven keer de bal over de zijlijn speelt?"</p>
<p>Bij zo veel onkunde staat elke trainer machteloos, stelt Van der Vaart, die de roep om het vertrek van trainer Jaap Stam dan ook vreemd vindt. "We gaan het toch niet over de trainer hebben? We hebben het over ballen over een paar meter die niet goed gaan. Daar kan je als trainer niets aan doen. Ze moeten gewoon aan Jaap vasthouden."</p>
<p>Zo kritisch als Van der Vaart is op Feyenoord, zo lyrisch laat hij zich uit over Hakim Ziyech, die in de Klassieker andermaal zijn exceptionele talenten etaleerde. De Marokkaans international, die de openingstreffer voor zijn rekening nam, zou in de ogen van Van der Vaart perfect passen bij Tottenham Hotspur, waar Van der Vaart zelf ook speelde.</p>
<p>"Ik heb ze ook een bericht gestuurd: haal na het seizoen Ziyech. Hij kan daar echt een sensatie worden. En ze hebben zo'n speler ook nodig", vindt Van der Vaart. "Het stadion zit vol voor hem. Achter elke bal zit een idee."</p>
<p>Ajax heeft na de zege in de Klassieker zes punten voorsprong op de nummers twee en drie, AZ en PSV. En dus worden de Amsterdammers "met twee vingers in de neus" kampioen, stelt Jansma. "PSV staat zes punten achter op Ajax en dat ga je van z'n leven niet meer inlopen."</p>
<p>De Eindhovenaren zijn in de ogen van Van der Vaart niet eens meer de voornaamste concurrent van Ajax. "AZ is op dit moment qua voetbal de tweede ploeg van Nederland."</p>
<p>De Alkmaarders wonnen zondagmiddag met 4-0 bij PSV en maakten een uitstekende indruk. Van der Vaart: "AZ leek wel Barcelona, ze waren heer en meester. Ongelofelijk."</p>
<p>"Ik vond AZ ook voor de rode kaart van Ryan Thomas beter, het was wachten op de 0-1", aldus Theo Janssen. "PSV had ook met elf man verloren, ja. Ik vond ze onmachtig voorin."</p>
<p>Janssen vond Fredrik Midtsj√∏ geweldig. "En Calvin Stengs en Myron Boadu waren genieten. Boadu is altijd onderweg, hij is levensgevaarlijk. We hebben het altijd over Donyell Malen, maar ik denk dat Boadu op een vergelijkbaar niveau zit."</p>
