---
layout: post
title: "PVV en SP likken wonden na mislopen Europese zetels"
date: Mon, 27 May 2019 13:26:11 +0200
category: nieuws
externe_link: "https://nos.nl/l/2286517"
feature_image: "https://nos.nl/data/image/2019/05/18/550958/1008x567.jpg"
---

<p>De Europese verkiezingen zijn voor de SP en PVV desastreus verlopen. Beide partijen krijgen geen zetels in het Europees Parlement.</p>
<p>Daar waar in Italië, Frankrijk en België de rechts-populistische partijen flink wonnen, komt de Nederlandse PVV op nul uit.</p>
<p>PVV-leider Wilders zei voor de verkiezingen dat hij met de geestverwante "helden" uit die landen wil samenwerken om "het monster van de EU" te bestrijden. Maar dat zal voorlopig niet in het Europees Parlement gaan.</p>
<p>"Teleurstellend", twittert Wilders. Hij rekent er wel op dat de PVV opkrabbelt. "Gefeliciteerd Matteo, Marine en Tom! Ook de PVV zal terugkomen. We hebben de beste ideeën. Veel zin in! Aan de slag!", aldus Wilders.</p>
<h2>Hard gelag</h2>
<p>Volgens politiek verslaggever Xander van der Wulp zal het resultaat voor de PVV aankomen als een klap. "Het is een hard gelag van vier naar nul zetels, zeker voor een partij die het Europees Parlement van binnen uit wilde opblazen. Die missie is niet gelukt."</p>
<p>Bij de Europese verkiezingen in 2014 stemden 430.000 mensen op de PVV die dat nu niet deden. Vergeleken met de Tweede Kamerverkiezingen van twee jaar geleden is de aanhang nog sterker gekrompen: bijna 1,2 miljoen mensen die toen op de PVV stemden, deden dat nu niet.</p>
<p>Vertrekkend PVV-senator Van der Sluijs heeft het leiderschap van Wilders ter discussie gesteld. "PVV 0 zetels", twitterde hij. "En normaal stapt een partijleider bij zoveel verlies op." Maar volgens Van der Wulp is van een discussie binnen de partij geen sprake. </p>
<p>"Andere PVV'ers zeggen dat Van der Sluijs gefrustreerd is, omdat hij niet mag terugkeren in de Eerste Kamer. Dat toont direct het risico voor Wilders: ook nu verliezen mensen hun baan en dat maakt de kans groter dat ze gaan klagen over de partijleider en de gang van zaken."</p>
<p>Overigens kan de PVV na de brexit nog wel een zetel terugkrijgen, Nederland krijgt drie zetels extra, waarvan er dan op basis van de uitslag één naar de PVV gaat.</p>
<p>Ook de SP behaalde geen zetels in Europa. Partijleider Marijnissen noemt de verkiezingsuitslag op Twitter een "harde dreun". Na de Provinciale Staten-verkiezingen, waarbij de SP vijf van de negen Eerste Kamerzetels verloor, is het een nieuwe klap voor de partij.</p>
<p>Op Twitter spreken SP-politici de hoop uit over een discussie over de koers van de partij. " De kiezer heeft altijd gelijk en ons een flinke tik uitgedeeld", schrijft Kamerlid Karabulut. "Discussie over strategie, campagne en resultaat is op zijn plaats. Zodat we door kunnen". Kamerlid Kwint twittert iets soortgelijks.</p>
<p>Ook is er binnen de partij kritiek op het campagnespotje waarin Frans Timmermans werd aangevallen. Oud-Europarlementariër Dennis de Jong noemt het een "miskleun".</p>
<p>Politiek verslaggever Van der Wulp: "De SP zal naar hun koers moeten kijken. Onder Roemer was er de ambitie om mee te regeren, en deden ze ook mee in provincies en gemeenten. Met de komst van voorzitter Ron Meijer kozen ze weer voor het 'duidelijke tegengeluid'. Daar hoorde ook een nieuwe partijleider bij, Lillian Marijnissen. Maar het gewenste resultaat blijft uit. Op de belangrijke thema's van deze tijd, klimaat, migratie en veiligheid, weet de partij niet echt een rol van betekenis te spelen."</p>
