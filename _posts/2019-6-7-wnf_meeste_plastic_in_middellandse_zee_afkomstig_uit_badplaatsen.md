---
layout: post
title: "WNF: meeste plastic in Middellandse Zee afkomstig uit badplaatsen"
date: Fri, 07 Jun 2019 07:28:47 +0200
category: nieuws
externe_link: "https://nos.nl/l/2287962"
feature_image: "https://nos.nl/data/image/2019/06/07/555163/1008x567.jpg"
---

<p>De toenemende hoeveelheid plastic in de Middellandse Zee komt voor een groot deel van toeristische stranden, heeft het Wereld Natuur Fonds uitgezocht. In de top-10 van meest vervuilende plekken staan toeristische plaatsen als Barcelona, Valencia, Marseille, Venetië, Tel Aviv en Izmir. 20 procent van het zwerfplastic is afkomstig van schepen en de visserij.</p>
<p>Volgens een nieuw WNF-rapport verdwijnt iedere minuut een hoeveelheid plastic vergelijkbaar met ruim 30.000 halveliterflessen in de Middellandse Zee. De milieuorganisatie zegt dat de vervuiling in de zomermaanden met 40 procent toeneemt, omdat de afvalverwerking op veel plekken niet goed functioneert. "Dat afval belandt op open vuilstortplaatsen, waar het weer vanaf waait en het komt dan weer in zee terecht", zegt Merijn Hougee, oceanen- en plasticexpert van WNF.</p>
<p>Met zulke hoeveelheden afval zou je verwachten dat je op vakantie tijdens het zwemmen veel moet tegenkomen. Toch is dat niet zo, vertelt Hougee. "Dat komt doordat veel plastic op de stranden aanspoelt of naar de bodem zinkt. Zeker als het afbreekt in steeds kleinere deeltjes, dan worden het microplastics die je niet meer kunt zien en naar de bodem dwarrelen."</p>
<p>WNF komt met een campagne om aandacht te vragen voor plastic in zee en vraagt mensen op vakantie goed op te letten. De organisatie wijst erop dat zeedieren als walvissen, dolfijnen en schildpadden nu al soms geveld worden door plastic en dat meerdere walvissen zijn gestrand met een maag vol plastic. "In april was er nog een potvis die gestorven is door plastic in zijn maag. Het dier spoelde aan in Sardinië", zegt Hougee.</p>
<p>Volgens het WNF sterven er jaarlijks wereldwijd 100.000 zeezoogdieren en een miljoen vissen en vogels door de plasticvervuiling.</p>
