---
layout: post
title: "Toezichthouder: KPN frustreert aanleg glasvezelnetwerken"
date: Fri, 18 Oct 2019 10:04:03 +0200
category: tech
externe_link: "https://nos.nl/l/2306635"
feature_image: "https://nos.nl/data/image/2019/10/10/583991/1008x567.jpg"
aantal: 292
unieke: 174
bron: "NOS"
---

<p>Telecombedrijf KPN houdt concurrenten die glasvezelnetwerken willen aanleggen bewust klein en werkt de aanleg van nieuwe netwerken tegen. Dat zegt toezichthouder Autoriteit Consument en Markt (ACM), die onderzoek deed naar de glasvezelmarkt.</p>
<p>KPN is verreweg de marktleider op het gebied van glasvezel, na de overname in 2014 van glasvezelbedrijf Reggefiber. Maar na de overname zette KPN meer in op het eigen langzamere kopernetwerk en vertraagde de aanleg van nieuwe glasvezelnetwerken.</p>
<h2>Frustratie</h2>
<p>"Als een van de andere partijen de uitrol van glasvezel aankondigt in het gebied waar KPN veel klanten op het kopernetwerk heeft zitten, dan zie je dat KPN ook aanleg aankondigt in dat gebied", zegt Henk Don, bestuurder van de ACM.</p>
<p>"Dat leidt direct tot frustratie van andere partijen. Twee netwerken naast elkaar zijn meestal niet rendabel en daardoor ontstaat er meer onzekerheid onder potentiÃ«le investeerders. De bereidheid om actief te blijven wordt daardoor aangetast."</p>
<p>Dat gebeurde bijvoorbeeld in de Beemster. Een burgerinitiatief voor glasvezel liep spaak doordat KPN na een aantal jaar zei een eigen netwerk te gaan aanleggen. Volgens de bewoners sluit KPN lang niet alle woningen in het gebied aan.</p>
<h2>Regels</h2>
<p>Volgens de toezichthouder overtreedt het bedrijf niet de regels, maar zijn de gevolgen zorgelijk. "Uiteindelijk kan het zijn dat er minder glasvezel wordt aangelegd dan we liever zouden zien", zegt Henk Don.</p>
<p>"We wijzen KPN erop dat er consequenties zijn waar wij niet blij van worden en we hopen dat het op die manier de goede kant op gaat."</p>
<p>KPN is het niet eens met de conclusies. Het bedrijf zegt dat de beperkte bouwcapaciteit in Nederland de aanleg van glasvezel beperkt. Er wordt daarom geprobeerd om bouwers uit het buitenland te halen. Het bedrijf wil in gesprek met de toezichthouder om de situatie "beter uit te leggen".</p>
