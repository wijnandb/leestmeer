---
layout: post
title: "Vraagtekens rond aanstelling Troost: 'Feyenoord heeft het helemaal verkeerd aangepakt'"
date: Fri, 24 May 2019 16:15:02 +0200
category: sport
externe_link: "https://nos.nl/l/2286126"
feature_image: "https://nos.nl/data/image/2019/05/24/552264/1008x567.jpg"
---

<p>Een opmerkelijke naam, dat is het zeker. De nieuwe technisch directeur van Feyenoord heet Sjaak Troost. De club zelf zegt al dat hij niet de ideale kandidaat is. "Feyenoord heeft het helemaal verkeerd aangepakt", stelt een kritische Cor Pot.</p>
<p>Dat de club uitkomt bij Troost is verrassend, maar ook weer niet. Er zijn meerdere kandidaten gepolst, maar niemand hapte toe. Omdat de tijd tikt, kiest Feyenoord nu voor deze tijdelijke oplossing met Troost. </p>
<p>"Dat niemand erin wil stappen, is vrij pijnlijk", meent NOS-voetbalcommentator Arman Avsaroglu. "Mensen zien dat het lastig is om bij Feyenoord te werken."</p>
<p>Hij licht toe: "Er zijn weinig mogelijkheden, er is een flinke achterstand op Ajax en PSV en er heerst veel negativiteit in de media. Dus je moet er maar net aan willen beginnen", aldus Avsaroglu. </p>
<p>Pot, in het verleden werkzaam bij Feyenoord en kenner van het Rotterdamse voetbal, denkt dat de club het aanstellen van een nieuwe directeur heeft onderschat. "Als je weet dat Martin van Geel vertrekt, moet je al een plan B klaar hebben liggen."</p>
<p>Ook in het proces daarna is het een en ander fout gegaan volgens Pot. "Ze dachten: wij zijn Feyenoord, een grote club, dat moet wel lukken."</p>
<p>Dat kandidaten zoals Ferry de Haan geen interesse hadden, begrijpt Pot. "Het is natuurlijk niet zomaar een club, maar eentje met een rijk verleden en veel richtingen, om het zo maar te zeggen. Het is een aparte club met een groot afbreukrisico. Maar als je veel afzeggingen te horen krijgt, doe je iets niet goed."</p>
<p>Het is de vraag hoe Troost gaat functioneren als interim-technisch directeur, een vak waarin de voormalig commercieel directeur geen ervaring heeft. Avsaroglu: "Hij heeft zijn sporen verdiend, maar niet in dit werk."</p>
<p>"Als technische man moet je het hebben van een netwerk, je moet de spelersmarkt kennen en het is een ervaringsvak. Dus dat wordt interessant, al is er met Jaap Stam, Stanley Brard en Dirk Kuijt wel veel kennis binnen Feyenoord."</p>
<h2>Creatief zijn</h2>
<p>Het drietal, bestaande uit de nieuwe trainer, de hoofd jeugdopleiding en de trainer van Onder 19, zal Troost gaan bijstaan de komende periode. Avsaroglu verwacht een berg werk. </p>
<p>"Feyenoord heeft echt wel wat nieuwe spelers nodig, maar er is weinig geld dus daar zal creatief mee om moeten worden gegaan. En daarbij is een netwerk dus erg belangrijk. Ik ben benieuwd of Troost dat in korte tijd kan opbouwen."</p>
<p>Pot kent de bestuurder nog uit zijn tijd als assistent-trainer bij Feyenoord in het seizoen 1984/1985, toen Troost lid was van de selectie. "Het is een intelligente jongen en hij kent de club als geen ander. Maar zijn netwerk is afwachten."</p>
<p>Troost en zijn mannen zullen er voornamelijk moeten zorgen dat er geen gekke dingen gebeuren in De Kuip, zodat ondertussen de zoektocht naar de ideale technisch directeur door kan gaan. </p>
