---
layout: post
title: "Extra aandacht voor vrouwen bij 15e Veteranendag: 'De mannen accepteerden ons'"
date: Sat, 29 Jun 2019 07:32:07 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/rIHRONzWSqI/2291163"
feature_image: "https://nos.nl/data/image/2019/06/29/559867/1008x567.jpg"
---

<p>De 110.000 veteranen die Nederland telt bedanken voor hun inzet. Dat is waar het vandaag bij de vijftiende Veteranendag in Den Haag om gaat. In de binnenstad komen zo'n 4000 (oud-)militairen bij elkaar voor een kleurrijk defilé, dat wordt afgenomen door koning Willem-Alexander.</p>
<p>Veteranen zijn mannen en vrouwen die zich hebben ingezet in dienst van de vrede, vanaf de Tweede Wereldoorlog tot nu. Een deel van hen, zo'n 30.000, is nog steeds in dienst. Dit jaar is het 75 jaar geleden dat de eerste vrouwen aan de slag gingen bij de krijgsmacht. Daarom krijgen ze een meer zichtbare plek tijdens de viering.</p>
<p>Een van die vrouwen is de 95-jarige Indië-veteraan Mimi Verkaik. Ze is uitgenodigd om bij de ceremonie in de Ridderzaal te zijn, waar koning Willem-Alexander ook bij is.</p>
<p>Verkaik woonde tijdens de Tweede Wereldoorlog in Zeeland. Haar dorp werd in 1944 al bevrijd, terwijl het noorden van Nederland nog te kampen had met de Hongerwinter. "Je hoorde vreselijke verhalen", zegt Verkaik. Een ding wist ze zeker: ze wilde helpen.</p>
<p>Samen met een vriendin meldde ze zich aan bij het militaire gezag. Een trainingsperiode van drie weken volgde, in Breda op landgoed Bouvigne. "Ik vond het een geweldige tijd, de mannen accepteerden ons", zegt ze.</p>
<p>In deze video zie je hoe zo'n training eraan toeging:</p>
<p>Na de training ging ze aan de slag. Eerst met het uitdelen van soep op straat, later werkte ze bij de schurftdienst. In 1946 werd ze typiste bij defensie. "Vreselijk zo'n kantoorbaan, daar had ik geen zin in", zegt ze.</p>
<p>Want Verkaik was op zoek naar avontuur, ze stond te popelen meer van de wereld te zien. Toen ze hoorde dat er vrouwen met de speciale 7 December Divisie mee naar toenmalig Nederlands-Indië mochten, meldde ze zich direct aan. Met succes: ze mocht mee.</p>
<h2>Een belevenis</h2>
<p>Bijna vier dagen was ze onderweg, met het vliegtuig. "Wat een belevenis was dat. Zo lunchten we in Rome en overnachtten we in Caïro", zegt ze.</p>
<p>In deze video zie je hoe de situatie toen was in Indië: </p>
<p>Eenmaal in Indië werd ze in een klooster gestationeerd. Hier deed Verkaik administratieve taken. Echt vechten deed ze niet, maar ze hoorde wel hoe zwaar het was voor haar collega's.</p>
<p>Na 2,5 jaar keerde ze terug naar Nederland. En niet met lege handen. In Indië had ze zich verloofd met Piet Verkaik. "Dat was mijn baas, dat mocht natuurlijk eigenlijk helemaal niet", vertelt ze lachend. In Nederland trouwde het verliefde koppel. Ze kregen vijf kinderen.</p><img src="http://feeds.feedburner.com/~r/nosnieuwskoningshuis/~4/rIHRONzWSqI" height="1" width="1" alt=""/>
