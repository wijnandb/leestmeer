---
layout: post
title: "Oppermachtige Nadal verslaat Federer, andere halve finale gestaakt"
date: Fri, 07 Jun 2019 15:44:56 +0200
category: sport
externe_link: "https://nos.nl/l/2288015"
feature_image: "https://nos.nl/data/image/2019/06/07/555251/1008x567.jpg"
---

<p>Rafael Nadal is op Roland Garros voor de twaalfde keer doorgedrongen tot de finale. De elfvoudig kampioen in Parijs had geen kind aan zijn goede collega en aartsrivaal Roger Federer: 6-3, 6-4, 6-2.</p>
<p>Nadals tegenstander in de finale wordt zaterdag pas bekend. Door het slechte weer kon de partij tussen Novak Djokovic en Dominic Thiem niet worden uitgespeeld. Er werd gestaakt bij een stand van 2-6, 6-3, 1-3.</p>
<h2>Stormachtig</h2>
<p>Op Court Philippe Chatrier, waar een soms stormachtige wind stond, beukte de Spanjaard er vanaf de baseline weer flink op los. Federer speelde aanvallend, maar als hij aan het net verscheen, kreeg hij regelmatig een verwoestende passeerslag om de oren.</p>
<p>De 37-jarige Zwitser kwam in de eerste set terug van 0-3 naar 2-3, maar kon in een lange eigen servicegame de balans niet herstellen. Nadal sloeg daarna toe op zijn zesde breekpunt en kende in het vervolg van de set geen problemen van betekenis.</p>
<p>In de tweede set was de negende game cruciaal. De serverende Federer kwam op 40-0, maar Nadal pakte de volgende vijf punten. Op breakpoint anticipeerde hij prima op de plannen van zijn naar het net gestormde tegenstander en won het punt.</p>
<h2>Twee boegbeelden</h2>
<p>Nadal nam in de derde set snel afstand. Federer verzette zich nog en liet soms fraaie staaltjes tennis zien, maar ook bij een voortrazende storm gaf de Spaanse titelfavoriet geen krimp en na bijna tweeÃ«nhalf uur was het pleit beslecht.</p>
<p>Sinds hun eerste ontmoeting in 2004 troffen de twee boegbeelden van het mannentennis elkaar nog eens 38 keer. Nadal boekte in Parijs zijn 24ste zege, Federer bleef steken op 15.</p>
<p>Op gravel vallen de cijfers helemaal in het nadeel uit van de Zwitser. Van de zestien ontmoetingen (zes keer op Roland Garros) won hij er slechts twee: in 2007 (Hamburg) en 2009 (Madrid).</p>
