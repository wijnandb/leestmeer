---
layout: post
title: "Ajax maakt excuses voor bekladdingen bij De Graafschap"
date: Mon, 20 May 2019 12:09:46 +0200
category: nieuws
externe_link: "https://nos.nl/l/2285519"
feature_image: "https://nos.nl/data/image/2019/05/20/551338/1008x567.jpg"
---

<p>De leiding van Ajax heeft De Graafschap excuses aangeboden voor het bekladden van stadion De Vijverberg in Doetinchem. De Gelderse voetbalclub doet aangifte.</p>
<p>Aanhangers van Ajax drongen in de nacht van zaterdag op zondag het stadion binnen en bekladden stoeltjes en muren met graffiti. Het zou gaan om de supportersgroepen IMIS Crew en Ultras Amsterdam.</p>
<p>Op de Facebookpagina van een van de supportersgroepen is een foto geplaatst waarop de daders poseren in het vak van Brigata Tifosi, de fanatieke aanhangers van De Graafschap. Er zijn drie kruisen, het symbool van Amsterdam, op de stoeltjes gespoten.</p>
<p>De supportersgroepen hebben geen reden gegeven voor hun actie. "Wij begrijpen ook niet waar het vandaan komt, omdat de kampioenswedstrijd hier woensdag prima is verlopen. Daar hebben we van Ajax ook nog complimenten voor gekregen", zegt algemeen directeur Hans Martijn Ostendorp van De Graafschap tegen Omroep Gelderland. "We gaan in ieder geval aangifte doen, maar stellen het zeer op prijs dat Ajax excuses heeft gemaakt."</p>
