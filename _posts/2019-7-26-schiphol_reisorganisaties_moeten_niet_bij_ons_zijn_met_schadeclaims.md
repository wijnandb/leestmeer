---
layout: post
title: "Schiphol: reisorganisaties moeten niet bij ons zijn met schadeclaims"
date: Fri, 26 Jul 2019 16:11:32 +0200
categories: 
- financieel 
- economie 
externe_link: "https://nos.nl/l/2295205"
feature_image: "https://nos.nl/data/image/2019/07/26/566338/1008x567.jpg"
---

<p>Schiphol zegt dat reisorganisaties die schade hebben geleden door de storing bij de brandstoftoevoer niet bij de luchthaven hoeven aan te kloppen voor compensatie. "Voor eventuele claims van luchtvaartmaatschappijen en reisorganisaties is Schiphol niet de aangewezen partij", aldus de luchthaven.</p>
<p>Volgens Schiphol moeten die benadeelde partijen bij brandstofleverancier Aircraft Fuel Supply (AFS) zijn. "AFS is verantwoordelijk voor de installatie, het onderhoud en het in bedrijf houden van de gemeenschappelijke brandstofvoorziening. Schiphol is niet verantwoordelijk voor de levering van de brandstof en het onderhoud van het toevoersysteem."</p>
<p>AFS is vandaag net als de afgelopen dagen niet bereikbaar voor commentaar. Het bedrijf is een joint venture van vijf oliemaatschappijen en KLM. Een oud-directeur van AFS noemde de storing gisteren "onbegrijpelijk".</p>
<h2>Compensatie</h2>
<p>Reizigers die een pakketreis boekten bij een touroperator en bijvoorbeeld pas twee dagen later konden vertrekken, moeten door de touroperator gecompenseerd worden.</p>
<p>Mensen die hun vlucht zelf boekten, hoeven daarvoor niet gecompenseerd te worden door de luchtvaartmaatschappij, omdat er sprake was van overmacht. Luchtvaartmaatschappijen moeten klanten wel vergoeden voor extra gemaakte kosten, zoals eten en drinken op de luchthaven en hotelovernachtingen.</p>
<h2>Claims in voorbereiding</h2>
<p>Vanochtend zei brancheorganisatie ANVR dat reisorganisaties de rekening van de storing willen verhalen op de luchthaven of de brandstofleverancier. De storing heeft die bedrijven mogelijk miljoenen euro's gekost.</p>
<p>NOS op 3 maakte deze slider over hoe het brandstofsysteem op Schiphol werkt:</p>
<p>Schiphol laat nog een onafhankelijk onderzoek doen naar wat er precies is misgegaan en hoe dat in de toekomst kan worden voorkomen. De storing in de brandstoftoevoer was eergisteren. Ook gisteren waren er nog vertragingen en annuleringen. In totaal zijn er 300 vluchten niet doorgegaan door de storing. Tienduizenden mensen zijn daardoor gedupeerd. Vandaag is de situatie op Schiphol weer normaal.</p>
<h2>Pas overmorgen vliegen</h2>
<p>Nog niet alle gedupeerden zijn alsnog vertrokken. Bij KLM zijn er mensen die pas vandaag, morgen of zelfs overmorgen vliegen. Om hoeveel mensen het gaat kan KLM niet zeggen.</p>
<p>Het bedrijf wil ook nog niet zeggen of het de opgelopen schade gaat claimen. "Daar zijn we nog niet mee bezig, eerst moet er onderzocht worden wat er precies is misgegaan."</p>
<p>Ook EasyJet wacht het onderzoek af. "Wij zijn nu aan het inventariseren hoeveel schade we hebben opgelopen en we gaan nog beslissen of we een claim indienen of niet." Luchtvaartmaatschappij TUI beslist ook pas later over een mogelijke claim. "Voor ons is het nog te vroeg om uitspraken over claims te doen. We gaan in overleg met Schiphol over hoe we dit gaan afronden en in de toekomst vermijden."</p>
