---
layout: post
title: "ChristenUnie en SGP vertrekken uit EU-fractie na toetreding Forum"
date: Wed, 05 Jun 2019 16:36:47 +0200
category: buitenland
externe_link: "http://feeds.nos.nl/~r/nosnieuwsbuitenland/~3/eNXb_BRqT6A/2287753"
feature_image: "https://nos.nl/data/image/2019/06/05/554816/1008x567.jpg"
---

<p>De ChristenUnie stapt per direct uit de Europese fractie waar ze nu lid van zijn. De SGP volgt dit voorbeeld later. Aanleiding is de komst van Forum voor Democratie in de fractie.</p>
<p>Vooral voor de ChristenUnie lag de toetreding van Forum, met drie zetels, gevoelig. CU-voorman Peter van Dalen gaat nu samen met zijn collega-parlementslid van de SGP op zoek naar een nieuwe politieke familie in het Europees Parlement.</p>
<p>Forum voor Democratie werd vandaag na een stemming met overweldigend applaus de ECR-groep (van conservatieven en hervormers) binnengehaald. Naast Forum zitten in de fractie onder meer de Poolse partij Recht en Rechtvaardigheid, de rechts-nationalistische partij Zweden Democraten en de Belgische N-Va. ChristenUnie-voorman Van Dalen zei eerder al dat hij vond dat de fractie te rechts werd voor hem.</p>
<h2>Ontgoocheling</h2>
<p>Na de stemming reageerde Van Dalen ontgoocheld en hij besloot op te stappen. Hij zei na afloop dat hij de Europese Unie van binnenuit wil hervormen. "Dat kan niet in één fractie met Forum, een partij die voor een nexit is, dat is desastreus voor Nederland. Iemand die zegt dat de NAVO bedreigender is dan Rusland en die twijfel zaait over de betrokkenheid van Rusland bij de ramp met de MH17, daar wil ik niet mee samenwerken. De ECR haalt een partij naar binnen die niet wil samenwerken en hervormen, maar die voor afbreken is."</p>
<p>De SGP stemde wel voor toetreding van Forum, maar zal Van Dalen toch volgen. Het nieuwe SGP-lid Bert Jan Ruissen: "Voor ons was toelating geen probleem. Maar voor de verkiezingen hadden we afgesproken: samen uit, samen thuis. Dat betekent dat we samen op zoek gaan naar een nieuwe politieke familie."</p>
<p>Voor Forum voor Democratie voorman Derk Jan Eppink had de ChristenUnie helemaal niet uit de partij hoeven stappen. "Ik heb ooit toen ik voor de Lijst de Decker (een Belgische liberale partij) in het Europees Parlement zat (2009) samen met Peter van Dalen van de ChristenUnie de ECR opgericht. We zaten samen in de bankjes broederlijk naast elkaar. Ik snap niet waarom ik nu opeens volksvijand nummer één ben." Wat Eppink betreft mag zowel de SGP als de ChristenUnie terugkomen.</p>
<p>Op 2 juli wordt het nieuwe Europese Parlement geïnstalleerd.</p><img src="http://feeds.feedburner.com/~r/nosnieuwsbuitenland/~4/eNXb_BRqT6A" height="1" width="1" alt=""/>
