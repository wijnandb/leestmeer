---
layout: post
title: "Bazoer en Tannane bij Vitesse terug op Nederlandse velden"
date: Fri, 12 Jul 2019 17:03:38 +0200
categories: 
- sport 
- voetbal 
externe_link: "https://nos.nl/l/2293186"
feature_image: "https://nos.nl/data/image/2019/07/12/563011/1008x567.jpg"
---

<p>Riechedly Bazoer blijft in de eredivisie. De 22-jarige middenvelder ruilt VfL Wolfsburg in voor Vitesse, nadat hij afgelopen seizoen door de Duitsers verhuurd was aan FC Utrecht.</p>
<p>Bazoer tekent een contract voor drie seizoenen in Arnhem. De zesvoudig Oranje-international kon ook naar clubs in Spanje, Duitsland, Italië en Engeland, maar koos ervoor om in Nederland te blijven.</p>
<p>In december 2016 verruilde Bazoer Ajax voor Wolfsburg, dat toen twaalf miljoen euro voor hem betaalde.</p>
<p>Bazoer is blij met zijn kans bij Vitesse: "De ambities spreken mij aan en daar wil ik aan bijdragen. Ik wil zo snel mogelijk belangrijk worden voor de ploeg en alles uit mezelf halen wat ik in mij heb. Ik ben namelijk nog jong en in de bloei van mijn carrière."</p>
<h2>Ook Tannane tekent</h2>
<p>Naast Bazoer tekende ook Oussama Tannane tot medio 2022 bij Vitesse, dat hem overneemt van Saint-Étienne.</p>
<p>De carrière van Tannane (25) is er een met pieken en dalen. Afgelopen seizoen werd zijn huurovereenkomst met FC Utrecht vroegtijdig ontbonden na misdragingen op de training. Maar de Marokkaan was bij Heracles ooit ook een van de smaakmakers in de eredivisie.</p>
<p>"Ik wil graag de echte Tannane weer laten zien", zegt de aanvaller. "De Eredivisie is een competitie die mij ligt. Ik hoop bij Vitesse snel te kunnen aarden, want ik heb gemerkt dat plezier heel belangrijk is. Alleen als je goed in je vel zit, kan je het beste uit jezelf halen."</p>
