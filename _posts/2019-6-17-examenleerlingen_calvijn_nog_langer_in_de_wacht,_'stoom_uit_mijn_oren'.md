---
layout: post
title: "Examenleerlingen Calvijn nog langer in de wacht, 'stoom uit mijn oren'"
date: Mon, 17 Jun 2019 16:36:18 +0200
category: binnenland
externe_link: "http://feeds.nos.nl/~r/nosnieuwsbinnenland/~3/1gkfK3nuQd8/2289437"
feature_image: "https://nos.nl/data/image/2019/06/17/557313/1008x567.jpg"
---

<p>De 77 leerlingen van het Calvijn College in Amsterdam die sinds woensdag op hun examenuitslag wachten, moeten langer geduld hebben. Wanneer het zo ver is, weet de schoolleiding nog niet. De school heeft leerlingen en ouders daarvan op de hoogte gesteld.</p>
<p>Deze schoolbestuurder legt uit waarom het zo lang duurt:</p>
<p>Vorige week kwam naar buiten dat de schoolexamens van meerdere vakken op het Calvijn College mogelijk niet zijn geregistreerd of zelfs helemaal niet zijn gemaakt. Zo bleek dat een opdracht die voor 2,5 procent meetelt voor het eindcijfer Engels, nooit is gemaakt. Volgens de Inspectie van het Onderwijs kon de school niet bewijzen dat alle toetsen die noodzakelijk zijn voor het schoolexamen, zijn afgenomen.</p>
<p>Daarop besloot de inspectie aanvullend onderzoek te doen. De school werd opgedragen de examens van de 77 leerlingen in kaart te brengen. Er werd gehoopt de leerlingen vandaag uitsluitsel te kunnen geven, maar de schoolleiding laat nu dus weten dat dat niet gaat gebeuren.</p>
<p>Voorzitter Barbara Dijkgraaf van het college van bestuur noemt de situatie "heel naar en heel vervelend." Vorige week, dus na de eindexamens, werd ontdekt dat er eerder bij het schoolexamen van alles was misgegaan. Pas als de cijfers van het schoolexamen definitief zijn vastgesteld, kunnen de eindcijfers worden bepaald.</p>
<p>Volgens Dijkgraaf is er continu overleg met de onderwijsinspectie en tonen ouders begrip. "Daar zijn we dankbaar voor", zegt Dijkgraaf.</p>
<p>Volgens de moeder van één van de leerlingen moet de school nog extra informatie geven aan de inspectie. "Over de reden waren ze onduidelijk. Ze zeggen dat de inspectie nog dingen van ze heeft gevraagd, dus kunnen ze nog geen uitslag geven."</p>
<p>De leerlingen en ouders zitten daarom voorlopig nog in spanning. "Er komt nu stoom uit mijn oren", zegt de moeder. "Ze hebben het mooiste moment van mijn zoon afgenomen."</p>
<p>Ze vindt dat de inspectie heeft gefaald. "Ze komen altijd achteraf, net als in Maastricht vorig jaar. De kinderen doen zo hun best en dan krijgen ze hiermee te maken."</p>
<h2>Slob vindt het 'heel vervelend'</h2>
<p>Minister Slob van Onderwijs zegt dat hij in dit stadium niet veel kan doen. Hij noemt de situatie heel vervelend, en zegt dat zorgvuldigheid nu voorop staat.</p>
<p>D66-Kamerlid Van Meenen vindt het een drama voor leerlingen en ouders. Volgens hem heeft ook de inspectie gemist dat er iets niet in de haak was. SP-Kamerlid Kwint wil dat de leerlingen zo snel mogelijk zekerheid krijgen. Hij hoopt dat het "niet zo'n groot drama wordt als in Maastricht."</p>
<h2>Regels niet gevolgd</h2>
<p>Vorig jaar kwamen misstanden op het VMBO Maastricht aan het licht. De onderwijsinspectie concludeerde dat de school de regels niet had gevolgd rond het examen. De examens van 353 leerlingen werden ongeldig verklaard.</p>
<p>Uit een reeks rapporten bleek dat zowel de Stichting Voorgezet Onderwijs (LVO), waar VMBO Maastricht onder valt, als de onderwijsinspectie steken had laten vallen.</p><img src="http://feeds.feedburner.com/~r/nosnieuwsbinnenland/~4/1gkfK3nuQd8" height="1" width="1" alt=""/>
