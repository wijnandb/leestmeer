---
layout: post
title: "Doldwaze openingsdag Wimbledon: 15-jarige Gauff schakelt Venus Williams uit"
date: Mon, 01 Jul 2019 17:02:08 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/EEZGEGed9q0/2291499"
feature_image: "https://nos.nl/data/image/2019/07/02/560519/1008x567.jpg"
---

<p>De 15-jarige Cori Gauff heeft op Wimbledon voor een verrassing gezorgd door de 39-jarige Venus Williams uit te schakelen. De jongste deelneemster aan het toernooi gaf de vijfvoudig winnares met 6-4, 6-4 het nakijken.</p>
<p>Gauff zei na de kwalificaties te hopen op een duel met Serena of Venus. Wie dacht dat ze nerveus zou zijn tegen een van haar idolen, kwam bedrogen uit: ze serveerde goed, haar spreiding was prima en haar voetenwerk voortreffelijk.</p>
<p>En toen Williams drie matchpoints wegwerkte, raakte ze niet van de kook. Ze dwong een vierde wedstrijdpunt af en dat verzilverde ze wel.</p>
<h2>Bijzondere statistiek</h2>
<p>Toen Gauff geboren werd had Williams al vier grandslamtoernooien gewonnen (twee keer Wimbledon en twee keer US Open).</p>
<p>Eerder op de dag sneuvelde ook Naomi Osaka. De regerend kampioene van de Australian Open en de US Open verloor met 7-6 (4), 6-2 van Joelia Poetinseva.</p>
<p>De als tweede geplaatste Osaka verloor twee weken geleden bij een WTA-toernooi in Birmingham ook van de Kazachse (6-3, 6-2) en kwam er vandaag door haar grote hoeveelheid onnodige fouten opnieuw niet aan te pas.</p>
<p>Osaka werd ook al op Roland Garros vroeg uitgeschakeld. Ze ging toen in derde ronde onderuit.</p>
<p>Titelfavorietes Karolína Plísková en Simona Halep bereikten wel de tweede ronde.</p>
<p>Plísková, vorige week winnares in Eastbourne, versloeg de Chinese Zhu Lin met 6-2, 7-6 (4) en Halep was te sterk voor Aljaksandra Sasnovitsj (6-4, 7-5).</p>
<p>Ook Jelina Svitolina en Madison Keys bereikten de volgende ronde. Svitolina, de nummer acht van de plaatsingslijst, won met 7-5, 6-0 van de Australische Daria Gavrilova. De als zeventiende geplaatste Keys was in twee sets te sterk voor Luksika Kumkhum uit Thailand: 6-3, 6-2.</p>
<h2>Sabalenka uitgeschakeld</h2>
<p>Voor de als tiende geplaatste Aryna Sabalenka was het toernooi snel voorbij. De Wit-Russische verloor van Magdaléna Rybáriková, die twee jaar geleden nog de halve finales haalde: 6-2, 6-4.</p><img src="http://feeds.feedburner.com/~r/nossporttennis/~4/EEZGEGed9q0" height="1" width="1" alt=""/>
