---
layout: post
title: "Chagrijnig kijkende kat maakte serveerster multimiljonair"
date: Fri, 17 May 2019 21:52:58 +0200
category: cultuur
externe_link: "https://nos.nl/l/2285175"
feature_image: "https://nos.nl/data/image/2019/05/17/550760/1008x567.jpg"
---

<p>Ze had een wassen beeld in Madame Tussauds, speelde de hoofdrol in een reclamespot voor ontbijtgranen en zat aan tafel bij Good Morning America en CBS Evening News. Nee, dit gaat niet over een persoon, maar om een huisdier. Grumpy Cat, de permanent chagrijnig kijkende kat, was wereldwijd populair. Vandaag werd bekend dat het internetfenomeen afgelopen dinsdag is bezweken aan een urineweginfectie.</p>
<p>Vanwege dat nieuws is Grumpy Cat postuum al bijna de hele dag trending op sociale media. Veel fans treuren om het verlies van het huisdier van de Amerikaanse Tabatha Bundesen.</p>
<p>De kat heette eigenlijk Tardar Sauce, maar die naam was geen lang leven beschoren: nog geen half jaar na haar geboorte plaatste de broer van Bundesen voor de grap een foto op het Amerikaanse forum Reddit. "Meet grumpy cat", schreef hij erbij. De foto ging viral en een nieuwe internethit was geboren: Grumpy Cat. De kat kreeg zelfs een eigen 'internet meme manager', die zorgde voor contact met de fans en daarmee miljoenen in het laatje bracht.</p>
<p>Volgens eigenaar Bundesen kampte haar kat met dwerggroei, waardoor ze altijd chagrijnig keek.</p>
<p>"Binnen 24 uur werden van die foto op Reddit memes gemaakt en maakten mensen er grappen over", vertelt socialemedia-expert Kirsten Jassies in het programma Nieuws en Co op NPO Radio 1. "Grumpy Cat werd dus in één dag bizar bekend. Daarna is haar eigenaar allerlei socialemediakanalen begonnen."</p>
<p>En daarin had de eigenaar succes, want Grumpy Cat laat miljoenen volgers achter op Instagram, Facebook en Twitter. Haar manager Ben Lashes bepaalde bijvoorbeeld waar Grumpy Cat naartoe ging en wat ze daar zou doen.</p>
<h2>Miljoenen</h2>
<p>Al die activiteiten leverden geld op. Hoeveel precies, hebben de eigenaren nooit bekendgemaakt, maar naar schatting verdiende eigenaar Tabatha Bundesen tientallen miljoenen met haar kat. "Toen ze Grumpy Cat kreeg, was Bundesen een serveerster", vertelt Jassies. "Maar na verloop van tijd leverde de kat zó veel op, dat ze niet meer hoefde te werken."</p>
<p>De manager van Grumpy Cat vertelde vijf jaar geleden in een video op de website Mashable dat Grumpy Cat op verschillende manieren geld verdiende. Van advertenties op pakken kattenbrokken tot licenties voor T-shirts en e-cards. "Er is niet één werkende formule", aldus Lashes. "En het gaat niet om de hoeveelheid geld die je ermee kunt verdienen, maar om wat cool en grappig is om te doen. Het contact met de fanbase is belangrijk, net zoals echte merken dat doen. Als je dat goed doet, levert het vanzelf geld op."</p>
<h2>Zitten en mooi zijn</h2>
<p>Volgens Jassies hangt het succes van een huisdier op sociale media volledig van het baasje af. "Het gaat erom hoe grappig een eigenaar is en of hij leuke tekstjes bij de foto's kan schrijven." Als Nederlands voorbeeld noemt ze de Eindhovense kat Smoothie the Cat. "Die heeft bijna 2 miljoen volgers. Smoothie is totaal niet grumpy, maar hartstikke mooi en daar pronken de eigenaren mee. Er worden ook grapjes over gemaakt. Dat je gewoon alleen maar kunt zitten en mooi zijn, als kat."</p>
<p>Over Grumpy Cat schreven trouwens niet alleen de eigenaar en manager grappige teksten. Uit de memes en gifjes die online circuleren - op giphy.com levert de zoekopdracht 'Grumpy Cat' alleen al bijna 40.000 gifjes op - blijkt dat ook andere mensen graag hun creativiteit op de kat botvierden.</p>
<p>Dat ging vandaag overigens gewoon door, blijkt bijvoorbeeld uit onderstaande meme:</p>
<p>Wat er nu met het account van Grumpy Cat gaat gebeuren, is nog niet bekendgemaakt. Voorlopig kunnen internetgebruikers nog vooruit met oude foto's van Grumpy Cat.</p>
<p>En mocht dat gaan vervelen, dan zijn er online nog genoeg andere populaire dieren te vinden, vertelt Jassies. "Je hebt bijvoorbeeld Jiffpom, een fluffy hondje dat miljoenen volgers heeft. Honden doen het op internet vaak trouwens ietsje beter dan katten."</p>
<p>Ook wijst Jassies nog op een aantal andere bijzondere dieren. Een lachende vos bijvoorbeeld, of Rhea the naked birdie, die inmiddels ook is overleden. "Hoe gekker het beest en hoe grappiger de eigenaar, hoe populairder het account. Dat heeft allemaal met emoties te maken. Mensen zien gewoon heel graag gekke, lelijke of mooie dieren. En daar reageren ze dan op.</p>
