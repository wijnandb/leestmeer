---
layout: post
title: "Het WK voetbal voor vrouwen begint: dit zijn de sterren"
date: Fri, 07 Jun 2019 07:02:54 +0200
category: sport
externe_link: "https://nos.nl/l/2287959"
feature_image: "https://nos.nl/data/image/2019/06/07/555166/1008x567.jpg"
---

<p>Het WK voetbal voor vrouwen gaat vanavond (21.00 uur) van start met de wedstrijd tussen gastland Frankrijk en Zuid-Korea.</p>
<p>Een aantal speelsters van het Nederlandse vrouwenelftal is uitgegroeid tot een Bekende Nederlander. Lieke Martens, Shanice van de Sanden en Vivianne Miedema kunnen inmiddels niet meer geruisloos over straat.</p>
<p>Maar wie zijn de grote namen van de andere landen op het WK? Een introductie van de belangrijkste speelsters van het eindtoernooi.</p>
<p>Groep A: </p>
<p>Amadine Henry (Frankrijk, Olympique Lyonnais)</p>
<p>Als teamgenoot van Shanice van de Sanden legde de middenveldster van Olympique Lyonnais eind mei beslag op de Champions League. Henry werd vorig jaar genomineerd voor de Gouden Bal en eindigde uiteindelijk als zevende op de ranglijst van beste voetbalsters van de wereld.</p>
<p>De 29-jarige voetbalster uit Lille speelt al tien jaar op het middenveld van 'Les Bleus', heeft inmiddels ruim tachtig caps op haar naam staan en is uitgegroeid tot een van de dragende krachten in het Franse elftal - sterker, ze is de aanvoerster van de thuisploeg.</p>
<p>Bij het vorige WK, in 2015 in Canada, werd Henry verkozen tot de een-na-beste speelster van het toernooi, achter de Amerikaanse Carli Lloyd.</p>
<p>Caroline Graham Hansen (Noorwegen, VFL Wolfsburg)</p>
<p>Eigenlijk had hier Gouden Bal-winnares Ada Hegerberg moeten staan, maar zij ontbreekt sinds het EK van 2017 in de Noorse selectie. Hegerberg vindt dat zij, en andere voetbalsters, te weinig waardering krijgen en boycot daarom het nationale team.</p>
<p>Rechtsbuiten Caroline Graham Hansen is daarom nu de opvallendste naam bij de Scandinaviërs. De 24-jarige voetbalster werd kampioen van Duitsland met grootmacht VfL Wolfsburg en moet Noorwegen op het WK bij de hand nemen.</p>
<p>Asisat Oshoala (Nigeria, door FC Barcelona gehuurd van Dalian Quanjian)</p>
<p>Oshoala verloor met FC Barcelona de Champions League-finale kansloos van Olympique Lyonnais (4-1), maar schreef toch geschiedenis. De Spaanse eretreffer kwam van de voet van de 24-jarige Nigeriaanse en zo werd ze de eerste doeltreffende Afrikaanse in een finale.</p>
<p>De drievoudig Afrikaans speelster van het jaar speelt als aanvallende middenveldster en gaat door het leven met een opvallende bijnaam: 'Seedorf'.</p>
<p>Groep B:</p>
<p>Dzsenifer Marozsán (Duitsland, Olympique Lyonnais)</p>
<p>De 27-jarige aanvoerster bij Duitsland, de nummer twee van de wereldranglijst. Dzsenifer Marozsán was pas veertien (!) jaar oud toen ze haar debuut in de Bundesliga maakte. Daarnaast is ze met vijftien jaar en vier maanden ook de jongste doelpuntenmaker in de Duitse competitie.</p>
<p>Zowel bij Lyon als in 'Die Nationalelf' is Marozsán, in Hongarije geboren maar in 1996 naar Duitsland verhuisd toen vader János een contract tekende bij 1. FC Saarbrücken, de leidende figuur en spelmaakster op het middenveld.</p>
<p>Thembi Kgatlana (Zuid-Afrika, Beijing BG Phoenix FC) </p>
<p>Ze is pas 23 jaar, maar werd in 2018 al verkozen tot beste speelster van Afrika. De slechts 1 meter 56 metende Thembi Kgatlana imponeerde afgelopen november tijdens de Africa Cup voor vrouwen. Ze werd met vijf goals topscoorster van het toernooi en ook uitgeroepen tot beste speelster.</p>
<p>Daarnaast maakte ze het mooiste doelpunt van het jaar van alle Afrikaanse voetballers, mannen én vrouwen.</p>
<p>Groep C:</p>
<p>Samantha Kerr (Australië, Perth Glory FC)</p>
<p>Hét gezicht van het Australische vrouwenvoetbal. De 25-jarige aanvalster speelde al meer dan zeventig interlands en rijgt de individuele onderscheidingen aaneen.</p>
<p>Ze loopt ook dit seizoen in eigen land bijna één-op-één in de competitie en is de Australische hoop op doelpunten in Frankrijk. Tijdens de uitzwaaiwedstrijd van Nederland was ze ook gevaarlijk.</p>
<p>Marta (Brazilië, Orlando Pride)</p>
<p>Volgens velen is Marta Vieira da Silva de beste voetbalster ooit. De Braziliaanse werd vanaf 2006 maar liefst vijf keer op rij gekroond tot Wereldvoetbalster van het Jaar. En vorig jaar volgde Gouden Bal nummer zes.</p>
<p>Op WK's - in 2003 speelde ze haar eerste van in totaal vier - staat haar vizier enorm op scherp. Geen enkele vrouw maakte meer goals op het mondiale eindtoernooi dan Marta: de teller staat op vijftien.</p>
<p>Ze is inmiddels 33 jaar, maar moet Brazilië nog altijd op sleeptouw nemen. Tot successen leidt dat echter nauwelijks meer: 'The Female Canaries' verloren hun laatste negen wedstrijden.</p>
<p>Jody Brown (Jamaica, Montverde Academy Florida)</p>
<p>Ze is pas een maandje zeventien jaar, maar Jody Brown is nu al de ster van de Jamaicaanse ploeg. De aanvalster maakte vier goals in de kwalificatiereeks en sleepte vorig jaar bij het kampioenschap van de CONCACAF de prijs voor grootste talent in de wacht.</p>
<p>Hoewel ze feitelijk nog een kind is, verwacht Jamaica. mede door haar goede statistieken, heldendaden van de tiener.</p>
<p>Groep D:</p>
<p>Estefania Banini (Argentinië, Levante)</p>
<p>Volgens haar landgenoten 'de Messi van de Argentijnse vrouwen'. De 28-jarige Estefania Banini speelt bij het Spaanse Levante, waar ze vier goals maakte in de competitie.</p>
<p>Ze maakte al in 2010 haar debuut in de Argentijnse ploeg, maar toch heeft ze nog niet al te veel interlands op haar naam staan. Dat heeft veel te maken met de matige staat van het Argentijnse vrouwenvoetbal. Tussen 2015 en 2017 stond er bijvoorbeeld geen enkele interland op de agenda.</p>
<p>Saki Kumagai (Japan, Olympique Lyon)</p>
<p>Na Amadine Henry en Dzsenifer Marozsán wederom een sterkhouder in dit lijstje die in clubverband voor Olympique Lyonnais uitkomt. Met Saki Kumagai heeft Japan achterin een van de beste verdedigsters ter wereld rondlopen.</p>
<p>De captain is het boegbeeld van de Aziatische ploeg. Niet gek dat de met haar 28 jaar nog relatief jonge Kumagai sinds haar debuut in maart 2008 al meer dan honderd keer uitkwam voor haar land.</p>
<p>Groep E:</p>
<p>Christine Sinclair (Canada, Portland Thorns FC)</p>
<p>De cijfers zeggen alles: liefst veertien keer werd Christine Sinclair verkozen tot beste voetbalster van Canada. En wat te denken van 81 goals in 281 interlands! Alleen de vier jaar geleden gestopte Amerikaanse Abby Wambach kan wat internationaal voetbal betreft even indrukwekkende statistieken (256 interlands en 184 doelpunten) laten zien.</p>
<p>Al sinds 2003 is ze met de nationale ploeg actief op grote eindtoernooien. Aan ervaring en doeltreffendheid dus geen gebrek met de 35-jarige Sinclair binnen de lijnen.</p>
<p>Gaëlle Enganamouit (Kameroen, transfervrij)</p>
<p>Zowel op als naast het veld van groot belang voor Kameroen. Gaëlle Enganamouit heeft in haar thuisland de eerste vrouwelijke voetbalacademie geopend. De Afrikaans Voetbalster van het Jaar in 2015 is bij de nationale ploeg zeker van een basisplaats, maar speelde de laatste maanden nauwelijks op clubniveau.</p>
<p>Enganamouit hoopt uiteraard op een goed WK, want dat kan de nog net 26-jarige aanvalster een mooie club opleveren.</p>
<p>Groep F:</p>
<p>Alex Morgan (Verenigde Staten, Orlando Pride)</p>
<p>In het sterrenensemble van Team USA voetballen meerdere grote namen, maar Alex Morgan is de absolute smaakmaker. De 29-jarige aanvalster heeft de magische grens van honderd interlandgoals al geslecht. Opvallend, want in clubverband komt ze nooit boven de tien competitiegoals per seizoen uit.</p>
<p>Morgan schreef ook 'The Kicks', een serie boeken over vier jonge voetbalsters. Het is inmiddels ook verfilmd.</p>
