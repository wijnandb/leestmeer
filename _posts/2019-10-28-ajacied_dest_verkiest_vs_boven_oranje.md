---
layout: post
title: "Ajacied Dest verkiest VS boven Oranje"
date: Mon, 28 Oct 2019 16:20:49 +0100
category: sport
externe_link: "https://nos.nl/l/2308053"
feature_image: "https://nos.nl/data/image/2019/10/28/588099/1008x567.jpg"
aantal: 298
unieke: 196
bron: "NOS"
---

<p>Sergiño Dest heeft de knoop doorgehakt: de verdediger van Ajax kiest niet voor het Nederlands elftal, maar voor het nationale elftal van de Verenigde Staten.</p>
<p>"Het was geen makkelijke keuze en ik heb er lang over nagedacht", zei Dest voor de camera van Ajax TV. "Maar voor mijn gevoel is dit de juiste keuze."</p>
<p>De 18-jarige Dest, geboren in Almere, heeft een Amerikaanse vader en een Nederlandse moeder en beschikt dus over twee paspoorten. De afgelopen tijd voerde hij gesprekken met bondscoach Ronald Koeman en diens collega Gregg Berhalter om te bepalen voor welk land hij zou willen uitkomen.</p>
<p>Koeman gaf onlangs aan dat hij voldoende perspectief zag voor de rechtsback bij Oranje. De bondscoach zegt in een reactie dat hij respect heeft voor de keuze van de Ajacied.</p>
<p>"Sergiño heeft mij vanochtend gebeld en uitgelegd waarom hij voor Amerika kiest", aldus Koeman. "Dat is een moeilijke keuze die hij alleen zelf kan maken en ik respecteer zijn beslissing." </p>
<h2>Jeugdelftallen</h2>
<p>De Amerikaanse bond had Dest al langer in het vizier. De verdediger speelde al voor nationale jeugdelftallen van de VS en ook twee interlands voor het grote Team USA. Maar omdat het daarbij om vriendschappelijke duels ging, had hij ook nog voor het Nederlandse elftal kunnen kiezen.</p>
<p>"Ik heb daar mijn hele jeugd gespeeld, ze hebben me goed opgepakt", lichtte Dest toe. "Natuurlijk speel je bij Nederland met de beste spelers van de wereld. Dat is ook heel mooi. Maar uiteindelijk heeft mijn gevoel de grootste rol gespeeld."</p>
<h2>Meer keuzes</h2>
<p>Dest is niet het enige grote talent dat voor een keuze stond tussen het Nederlands elftal en een ander land. Ook Mohamed Ihattaren (PSV), Myron Boadu (AZ), Naci Ünüvar en Kik Pierie (Ajax), Naoufal Bannis (Feyenoord) en Xavi Simons (Paris Saint-Germain) moeten nog een definitief besluit nemen.</p>
