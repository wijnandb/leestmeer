---
layout: post
title: "Ook de Britten stemmen, brexit of geen brexit"
date: Thu, 23 May 2019 20:03:17 +0200
category: nieuws
externe_link: "https://nos.nl/l/2286010"
feature_image: "https://nos.nl/data/image/2019/05/10/549039/1008x567.jpg"
---

<p>De Britten doen mee aan verkiezingen die ze nooit hadden willen hebben. Drie jaar geleden koos een meerderheid er in een referendum voor om uit de Europese Unie te stappen.</p>
<p>De East Midlands, waar zestig procent voor een brexit stemde, is traditioneel gezien een regio waar de Conservative Party populair is, maar de Brexit Party, die pas in februari van dit jaar is opgericht, ligt voor in de peilingen.</p>
<p>Emma McClarkin van de Conservatives en Jonathan Bullock van de Brexit Party voerden vandaag volop campagne. "Men zat op een partij als de onze te wachten. We zijn in zes weken van 0 tot 37 procent gestegen in de peilingen", zegt Bullock.</p>
<p>Volgens de politicus zijn het verkiezingen die niemand wil. "Het is dus vrij intens. Een korte, intense campagne. En het toont een diepgeworteld gevoel van onvrede in het VK. En als het moet, zullen we blijven aantonen hoe vals, corrupt en ondemocratisch de EU is."</p>
<p>De kern van het succes van de Brexit Party is de onvrede met bestaande partijen die de brexit niet voor elkaar kregen. "</p>
<p>"Het is een schande dat we weer moeten stemmen", zegt een jonge Brit op straat. "Waarom zou je een referendum houden als je de uitslag negeert? Daardoor geloven mensen niet meer in het democratische proces. We zijn de oudste democratie ter wereld. Andere landen kijken neer ons op. We negeren een traditie van honderden jaren, een schande."</p>
<p>De Conservatieven krijgen de schuld. Die worden als hoofd verantwoordelijken gezien voor al het politieke gestuntel in Londen.</p>
<h2>Tweede referendum</h2>
<p>McClarkin van de Conservatieven is Europarlementariër en was voorstander van de brexit. Ze ontvangt weinig enthousiasme op haar rondgang langs de huizen op haar campagnedag. En ze begrijpt het wel. "Ik heb ook geen zin in deze verkiezingen, ik wil dat we doorpakken. Ik wil dat we vertrekken."</p>
<p>Ook de Brexit Party heeft één duidelijk doel. "We vrezen dat er weer een slappe deal wordt gesloten", zegt Bullock. "We denken niet dat het de Conservatieven lukt. Daarom blijven we op het slagveld. Dat hebben we na het referendum helaas niet gedaan. We dachten: we hebben gewonnen, nu geven ze ons die brexit. Daarom hebben we ons teruggetrokken. Maar nu blijven we tot het zover is."</p>
