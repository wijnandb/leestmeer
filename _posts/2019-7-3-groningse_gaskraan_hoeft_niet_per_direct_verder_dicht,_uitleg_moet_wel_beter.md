---
layout: post
title: "Groningse gaskraan hoeft niet per direct verder dicht, uitleg moet wel beter"
date: Wed, 03 Jul 2019 10:27:38 +0200
category: politiek
externe_link: "https://nos.nl/l/2291746"
feature_image: "https://nos.nl/data/image/2019/07/03/560795/1008x567.jpg"
---

<p>Het kabinet hoeft niet per direct de gaskraan in Groningen verder dicht te draaien. Dat heeft de Raad van State bepaald in de zaak rond het zogenoemde gasbesluit van minister Wiebes van Economische Zaken. Wel moet Wiebes beter uitleggen waarom hij de gaswinning na dit jaar niet sneller afbouwt.</p>
<p>De zaak was aangespannen door negentien gemeenten, de provincie, de Veiligheidsregio en twee waterschappen.</p>
<p>Momenteel is de gaswinning in Groningen voor dit gasjaar, dat loopt tot 1 oktober, vastgesteld op 19,4 miljard kuub. Volgend jaar zou de winning volgens Wiebes verder omlaag kunnen tot het door het Staatstoezicht op de Mijnen veilig geachte 12 miljard kuub.</p>
<p>De rechter vindt dat Wiebes beter moet betogen waarom de gaswinning niet sneller naar helemaal nul kan. De Raad van State noemt het gasbesluit van Wiebes voor de gaswinning na 2019 daarom "onvoldoende onderbouwd en onvoldoende gemotiveerd". Voor het huidige gasjaar verandert er niets.</p>
<h2>'Zelfde liedje'</h2>
<p>Volgens belangengroep Groninger Bodem Beweging moet Wiebes nu "echt aan de bak". Zo verwacht de groep een duidelijk tijdpad van de minister. "Er moet gewoon zekerheid komen voor de Groningers dat er een eind komt aan de gaswinning."</p>
<p>Ook milieuorganisatie Milieudefensie vindt dat Wiebes snel concreet moet maken hoe hij de gaswinning naar nul wil brengen. "En in welk jaar." Volgens de organisatie is het namelijk "elk jaar hetzelfde liedje". "Hij doet zijn huiswerk niet, vindt de Raad van State. Wij vragen ons af hoelang de overheid Groningers nog in de steek denkt te kunnen laten."</p>
<p>De laatste jaren wordt Groningen steeds vaker opgeschrikt door aardbevingen die zijn veroorzaakt door de gaswinning in het gebied. Woningen raken daardoor beschadigd, bewoners kampen met stress en andere gezondheidsklachten. Het kabinet heeft eerder al besloten de gaswinning in het gebied de komende jaren af te bouwen. Uiterlijk in 2030 moet in de huidige plannen de gaswinning zijn gestopt.</p>
<h2>Wiebes werkt al aan maatregelen om bij 12 miljard kuub te komen.</h2>
<p>In een reactie benadrukt Wiebes dat de uitspraak van de Raad van State geen gevolgen heeft voor de gaswinning van dit moment. Maar hij voegt eraan toe dat hij het gasbesluit voor het komende jaar "vanzelfsprekend" beter zal motiveren.</p>
<p>Wiebes beschouwt de uitspraak als een signaal dat hij beter zijn best moet doen om de gasbesluiten uit te leggen. "Dat vinden wij zelf ook, want dat is in het belang van de Groningers." De minister wijst er verder op dat hij op dit moment maatregelen uitwerkt om volgend jaar al dicht bij de 12 miljard kuub te komen.</p>
<p>"Dus ik vind het niet alleen belangrijk om het goed te onderbouwen, maar ik wil ook gewoon zo min mogelijk gas winnen. Hoe meer tijd ik neem om allemaal mogelijkheden te onderzoeken, hoe lager het uitkomt", zegt de minister.</p>
