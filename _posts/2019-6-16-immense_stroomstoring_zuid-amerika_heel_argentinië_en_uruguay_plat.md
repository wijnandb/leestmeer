---
layout: post
title: "Immense stroomstoring Zuid-Amerika: heel Argentinië en Uruguay plat"
date: Sun, 16 Jun 2019 14:09:46 +0200
category: buitenland
externe_link: "https://www.telegraaf.nl/nieuws/1002225652/immense-stroomstoring-zuid-amerika-heel-argentinie-en-uruguay-plat"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2529390a-9052-11e9-bd66-0217670beecd.jpg"
---

<p class="intro">Update 18.11 uur - Argentinië en Uruguay hebben zondag gekampt met een gigantische stroomstoring. Ook delen van Brazilië, Chili en Paraguay zouden zijn getroffen. Rond het middaguur (plaatselijke tijd) is op verschillende plekken in Argentinië de elektriciteitsvoorziening hersteld, melden meerdere Nederlanders ter plaatse aan De Telegraaf.</p> <p>Argentijnse media, die draaiden op noodgeneratoren, spreken van een ’historische’ storing. Die begon om 07.06 uur plaatselijke tijd (12.06 uur in Nederland). Treinen stonden meteen stil, stoplichten vielen uit en miljoenen mensen zitten thuis zonder stroom.</p><p>,,Dit hebben we nog nooit meegemaakt”, zei woordvoerster Alejandra Martinez van de Argentijnse energiemaatschappij tegen lokale media.</p><p>Het alledaagse leven werd in Zuid-Amerika flink verstoord. Tankstations werkten niet, mensen moesten zuinig doen met water en talloze bedrijven en hulpinstellingen schakelden over op noodstroom. Burgers filmden de taferelen om hun ongenoegen te uiten.</p><p>Op sociale media deelden Zuid-Amerikanen ook foto’s van hun onverlichte steden in de ochtend. ,,Alleen de maan geeft nog licht”, twittert de Argentijn Diego. Anderen maakten wrange grappen over een naderende apocalyps.</p><p>Zit u in Zuid-Amerika of heeft u familieleden in het gebied die zonder stroom zitten of zaten? Laat het ons weten via de WhatsApp-tiplijn. Zet +31613650952 in uw telefoon of klik hier – ook voor het sturen van foto’s en video’s.</p><p>Mega-operatie</p><p>Mensen in Argentinië en Uruguay zouden volgens de autoriteiten zeker 6 tot 8 uur zonder stroom zitten, zo werd aanvankelijk gemeld. ,,We zijn bezig de service weer te herstellen in sommige zones in het zuiden van het land, in Cuyo en het noordoosten”, liet Daniel Russo, minister van Burgerbescherming weten aan de krant Clarín.</p><p>Burgers werden opgeroepen zuinig te zijn met het gebruik van elektrische apparaten. De krant Los Andes stelt dat families niet meer dan één mobiele telefoon moeten opladen en gebruiken.</p><p>De stroomstoring zou ontstaan zijn door een probleem met de elektriciteitscentrale bij de Yacyretá dam in het grensgebied tussen Paraguay en Argentinië. ,,Andere centrales slaagden er vervolgens niet in het wegvallen van de spanning op te vangen”, liet het Argentijnse minister van Energiezaken weten.</p><p>Inmiddels is de elektriciteit in grote delen van Argentinië weer hersteld, meldt tv-zender TN. Meerdere Nederlanders bevestigen dat tegen De Telegraaf. Op andere plekken zijn nog geen geruststellende berichten te horen. Sommigen maken zich zorgen om familie of vrienden in bijvoorbeeld Montevideo, de hoofdstad van Uruguay.</p><p>Historisch</p><p>Met tenminste 48 miljoen getroffenen is de Zuid-Amerikaanse black out sowieso al één van de grootste in de geschiedenis. Maar in de officiële lijstjes valt het huidige stroomdrama vooralsnog net buiten de top-tien van alle stroomstoringen. Bovenaan staat een enorme blackout in India die in 2012 620 miljoen burgers in het donker zette. De grootste blackout in Europa vond in 2003 plaats in Zwitserland en Italië en raakte 55 miljoen afnemers.</p><p>Nieuwszender TN heeft een live-uitzending. Tekst gaat verder onder de beelden. </p><p>„Het is geen buurt, geen gebied, maar het hele land”, meldden lokale journalisten in een nieuwsprogramma. „Degenen die de leiding hebben in de overheid, zijn ons een uitleg verschuldigd.”</p><p>Overigens worden vandaag in sommige delen van Argentinië lokale verkiezingen gehouden. De stembureaus zouden ’gewoon’ geopend zijn vanochtend.</p>
