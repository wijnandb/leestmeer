---
layout: post
title: "’Betaaldata niet zomaar gebruiken voor reclame’"
date: Wed, 03 Jul 2019 10:42:40 +0200
categories: 
- financieel 
- geld 
externe_link: "https://www.telegraaf.nl/financieel/2008114166/betaaldata-niet-zomaar-gebruiken-voor-reclame"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fc4588f4-9d94-11e9-bf66-02c309bc01c1.jpg"
---

<p class="intro">Banken mogen betaalgegevens van klanten niet zomaar gebruiken voor reclame. De Autoriteit Persoonsgegevens roept alle banken daarom op om nog eens goed te kijken naar hun beleid rond zogeheten direct marketing.</p> <p>Aanleiding is dat ING onlangs zijn privacystatement heeft gewijzigd. De bank zei van plan te zijn klanten gepersonaliseerde aanbiedingen te doen op basis van de af- en bijschrijvingen. De AP kreeg vervolgens veel verontruste telefoontjes binnen van klanten.</p><p>Daarbij heeft de privacywaakhond aanwijzingen dat meer banken betaalgegevens van klanten willen verwerken voor reclamedoeleinden. Vandaar dat de AP nu snel een breed signaal wil afgeven en banken wil wijzen op de regels. Of wat ING aankondigde door de beugel kan is nog niet specifiek uitgezocht.</p><p>„Betaalgegevens geven zo’n beetje een compleet beeld van iemands leven: waaraan besteed je je geld, van welke verenigingen ben je lid, met wie ga je om, welke patronen zijn zichtbaar? Daarom vindt de AP het belangrijk de bankensector te wijzen op de privacyregels”, zegt Katja Mur, bestuurslid van de AP.</p><p>Graag in gesprek</p><p>De Nederlandse Vereniging van Banken zegt dat haar leden ’graag in gesprek’ gaan met de privacywaakhond. De NVB vindt de Autoriteit wel streng: „De AP laat in haar brief weinig mogelijkheden om klanten op basis van betaaldata te wijzen op andere producten van de bank, ook niet als dat evident in het belang van de klant is.”</p><p>Verder vraagt de NVB zich af hoe de woorden van de Autoriteit Persoonsgegevens „zich verhouden tot een toekomst waarin data voor veel bedrijven steeds belangrijker worden.” Banken zullen altijd zorgvuldig omgaan met de data van hun klanten, belooft de NVB. „Zij willen zich vanzelfsprekend houden aan de wet en aan de afspraken die ze maken met hun klanten.”</p><p>Aanbiedingen</p><p>ING laat in een reactie weten met de waakhond in gesprek te zijn. „ING stuurt klanten op dit moment geen persoonlijke aanbiedingen voor relevante ING-producten en diensten op basis van transactiegegevens en zal dat voorlopig ook niet doen”, benadrukt de bank. „Wel blijven klanten aanbiedingen ontvangen zoals ze dat het afgelopen jaar ook al ontvingen. Deze aanbiedingen ontvangen ze niet op basis van transactiegegevens, maar omdat ze klant zijn bij ING.”</p>
