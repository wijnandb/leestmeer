---
layout: post
title: "Nog snel inkopen doen voor het Suikerfeest: 'Grote ketens laten kans liggen'"
date: Tue, 04 Jun 2019 09:10:04 +0200
category: nieuws
externe_link: "https://nos.nl/l/2287546"
feature_image: "https://nos.nl/data/image/2019/06/04/554528/1008x567.jpg"
---

<p>"Koekjes, brood en nieuwe kleren natuurlijk" en "zoet, veel zoet en nog meer zoet". In de Kanaalstraat in Utrecht kochten moslims gisteren nog snel even de laatste spullen voor het Suikerfeest, dat vandaag voor veel moslims begint. Met het feest wordt het einde van de ramadan gevierd.</p>
<p>In een kapperszaak in de Utrechtse straat was het gisteren dan ook een komen en gaan van mensen. "Het is heel druk. Ik ben vanaf 10.00 uur bezig en ik werk zeker tot 23.00 uur", zegt de eigenaar. Ook in een kledingzaak was het drukker dan op een normale dag. "We merken de laatste dagen dat we heel veel jurken verkopen, die gaan heel hard. Verder verkopen we ook bijvoorbeeld veel geurkaarsjes met de tekst Eid Moebarak, wat 'fijn Suikerfeest' betekent. Die zijn speciaal verpakt voor het Suikerfeest."</p>
<p>"Ik heb alleen maar filodeeg gekocht. Voor baklava", zegt een vrouw. "Dat heb ik speciaal gehaald in de islamitische supermarkt. Ik zat toevallig net met mijn zus te overleggen om bij de Jumbo te gaan kijken, maar ze zei: ik zou het er niet op wagen, ga gewoon naar een van de winkeltjes in de Kanaalstraat."</p>
<p>Volgens Lévi Smulder van onderzoeksbureau Labyrinth is er dan ook nog veel winst te halen voor grote supermarktketens als Jumbo, Albert Heijn en Plus. Want ondanks een lichte stijging ten opzichte van vorig jaar spelen die winkels nog steeds te weinig in op het Suikerfeest, vindt Smulder. "Wij hebben 140 winkels bezocht en minder dan tien doen iets met het Suikerfeest. Dat is heel erg weinig en een gemiste kans."</p>
<p>Het zijn toch vooral de grote Nederlandse feestdagen waar de supermarkten zich op richten, ziet Smulder. "Ze zijn zich er niet van bewust dat er bijna een miljoen moslims in Nederland wonen die rond het Suikerfeest heel veel geld uitgeven."</p>
<h2>Koopjesjagers</h2>
<p>Ook in Utrecht gaan moslims daarom liever naar de winkels in de Kanaalstraat of Amsterdamsestraatweg. "Daar hebben we net börek en baklava gekocht. Gerechten in die winkels zijn vaak ook veel lekkerder en goedkoper", zegt een vrouw.</p>
<p>Een man snapt ook niet dat de grote supermarkten niet iets speciaals doen met het Suikerfeest. "Ze kunnen er veel meer uithalen en er veel omzet mee genereren", zegt hij. "Als ze ook met acties iets doen, denk ik dat de moslimgemeenschap daar ook gevoelig voor is. We zijn net als iedereen allemaal koopjesjagers, daar komt het op neer."</p>
