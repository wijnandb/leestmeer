---
layout: post
title: "Iconische beelden Tweede Wereldoorlog na 75 jaar in kleur"
date: Thu, 12 Sep 2019 07:00:01 +0200
category: nieuws
externe_link: "https://nos.nl/l/2301340"
feature_image: "https://nos.nl/data/image/2019/09/12/576683/1008x567.jpg"
aantal: 250
unieke: 166
bron: "NOS"
---

<p>Een van de bekendste opnamen uit de Tweede Wereldoorlog is voor het eerst in kleur te zien. Het gaat om de Westerborkfilm uit 1944. Daarop is te zien hoe Joden en Roma op transport worden gezet naar vernietigingskamp Auschwitz. Onder hen het negenjarige Roma-meisje Settela Steinbach.</p>
<p>Het moment waarop ze haar hoofd tussen de deur van de veewagon steekt, is wereldberoemd. Dat beeld en nog ongeveer twee minuten van de film zijn nu ingekleurd. </p>
<p>Zo ziet het ingekleurde beeld er uit:</p>
<p>De Westerborkfilm is uniek in de wereld: het zijn de enige beelden van een concentratiekamp 'in bedrijf'. Ze werden gemaakt in opdracht van de Duitse kampcommandant Albert Gemmeker door de Joodse gevangene Rudolf Breslauer.</p>
<p>Gemmeker werd na de oorlog gevangen genomen en belandde in Assen. Daar werd hij in 1948 ondervraagd door een overlevende van kamp Westerbork. Dat verhoor is de basis voor de korte speelfilm 'Gemmeker'. Regisseur Robert Schinkel liet de twee minuten van de film inkleuren.</p>
<p>"De kleur, de diepte die we hebben aangebracht, maar ook de snelheid die we hebben aangepast, maakt de beelden veel indringender. En ze geven veel beter weer wat daar destijds is gebeurd", zegt Schinkel, die hoopt met het inkleuren nieuwe generaties te bereiken.</p>
<p>Overigens werd niet het origineel maar een kopie ingekleurd. Het origineel is door UNESCO aangemerkt als documentair erfgoed en is in bezit van het instituut voor Beeld en Geluid. De film Gemmeker wordt eerst vertoond op internationale filmfestivals en is daarna te zien bij Videoland en RTL4.</p>
