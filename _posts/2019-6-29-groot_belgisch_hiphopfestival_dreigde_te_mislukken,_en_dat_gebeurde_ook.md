---
layout: post
title: "Groot Belgisch hiphopfestival dreigde te mislukken, en dat gebeurde ook"
date: Sat, 29 Jun 2019 15:13:33 +0200
category: cultuur
externe_link: "https://nos.nl/l/2291216"
feature_image: "https://nos.nl/data/image/2019/06/29/559971/1008x567.jpg"
---

<p>Het Belgische hiphopfestival Vestiville is uitgelopen op een debacle. Vlak voor het festival vrijdag zou beginnen werd het afgelast. Ontevreden bezoekers bestormden het terrein in Lommel en klommen daar op torens, dronken bier uit de tapkranen.</p>
<p>De politie moest ingrijpen en drie organisatoren zijn opgepakt. Ze worden onder andere verdacht van oplichting en witwassen. Volgens Belgische media gaat het om drie mensen: een broer en zus met Cambodjaanse roots uit Nederland, en een zakenpartner uit Londen.</p>
<h2>Wat ging er allemaal mis?</h2>
<p>Dit weekend zou het festival voor het eerst plaatsvinden. Met een line-up met wereldsterren als Cardi B, ASAP Rocky, Meek Mill en Migos wist het de afgelopen tijd de aandacht op zich te vestigen. Toch had dat niet alleen te maken met de grote namen die naar Vestiville zouden komen.</p>
<p>In Belgische media verschenen steeds meer berichten waarin twijfel gezaaid werd over de haalbaarheid van het festival. "Lang twijfelde ik ook", zegt Jasper van Loy, journalist van Knack Focus. "Maar donderdagavond sprak ik de burgemeester van Lommel. Hij vertelde dat het tóch door zou gaan." De veiligheid op het festivalterrein bleef een issue, maar op dat moment werd gedacht dat de puzzelstukken in elkaar zouden vallen.</p>
<p>Toch liep het helemaal anders.</p>
<p>Het festivalterrein bleef gisteren dicht. Op het laatste moment werd de stekker door de autoriteiten uit het festival getrokken. Er waren nog altijd zorgen over de beveiliging van publiek en artiesten. Er waren onvoldoende nooduitgangen en beveiligers. Ook bij de ehbo-faciliteiten werden vraagtekens gezet.</p>
<p>Een beveiligingsbedrijf haakte op het allerlaatste moment af wegens problemen met de betaling, schreef Van Loy afgelopen nacht in een reconstructie. Ook een drankleverancier, uitzendbureau en het bedrijf dat het vip-deck zou leveren lieten het afweten wegens betalingsproblemen.</p>
<h2>Festivalweekend</h2>
<p>Een ander probleem waar de organisatie volgens Van Loy tegenaan liep was het weekend dat ze voor hun festival uitgekozen hadden. "Dit is het drukste festivalweekend in België. Je staat lijnrecht tegenover Rock Werchter. Op Couleur Café in Brussel staat ook veel hiphop geprogrammeerd en 40 kilometer verderop is Genk On Stage - een gratis stadsfestival."</p>
<p>Aanvankelijk mikte de organisatie op 120.000 bezoekers. Later werd dat bijgesteld tot 40.000 man. "Toen werd er gezegd dat dit een groeiverhaal is, en dat ze zelf nooit dat hoge aantal genoemd hebben." Uiteindelijk stonden er gisteren bij lange na geen 40.000 mensen klaar om het festivalterrein op te gaan. Op het moment van de geplande opening stonden er een paar honderd man.</p>
<p>Zo bestormde het publiek het festivalterrein, en reageerden ze achteraf:</p>
<p>Van Loy hoorde dat sommigen het aantal mensen dat er uiteindelijk was op 8000 schatte. "Maar zoveel heb ik er nooit gezien." De mensen die al wel naar het festival gekomen waren, klaagden.</p>
<p>Vrijdagochtend publiceerde Het Belang van Limburg een interview met festivalgangers uit Londen. "Hebben we hier 2500 euro voor betaald?", vragen zij zich af. De bungalow die ze geboekt hebben, voldoet bij lange na niet aan wat hen voorgehouden was bij de boeking. "Ze hebben ons de hemel op aarde beloofd met mooie foto's, maar in het echt ziet het er allemaal veel minder uit."</p>
<h2>Fyre Festival</h2>
<p>Op het terrein en op sociale media klinken op dat moment de eerste vergelijkingen met het spraakmakende Fyre Festival. Dat exclusieve feestje in 2017 op de Bahama's liep uit op een ramp. De bedenker van het festival zit nu een celstraf van zes jaar uit voor fraude.</p>
<p>"Vooral Vlamingen maakten daar opmerkingen over", zegt Van Loy. "Want veel Franse, Britse en Duitse fans hadden geen idee waar ze terecht waren gekomen. Die hadden de Belgische pers de afgelopen tijd natuurlijk niet gevolgd." Toch is het de vraag of die vergelijking helemaal terecht is.</p>
<p>Ja, er ging veel mis bij Vestiville. Maar was het zo'n grote ramp als Fyre Festival? "Als je naar die filmpjes van het festivalterrein kijkt, ziet het er best vet uit", zegt Ruud Lemmen. Hij is organisator van het Nederlandse hiphopfestival Woo Hah. "Er ontbraken wel wat hekken en dergelijke, maar de grote dingen stonden er wel volgens mij."</p>
<p>Bij Fyre Festival kwam het publiek niet eens tot het festivalterrein, want voor die tijd ging het bij de organisatie al mis daar al lang mis.</p>
<p>In Belgische media is er de afgelopen dagen gespeculeerd of de artiesten op het affiche überhaupt naar Lommel zouden komen. De grote artiesten die op het programma stonden, treden niet vaak op bij zo'n relatief klein festival. Ook bleken meerdere artiesten tegelijkertijd geboekt te zijn op andere locaties. Cardi B zou bijvoorbeeld dit weekend op een cruiseschip in de Bahama's optreden, maar zondag ook naar België afreizen voor een set van 35 minuten.</p>
<p>Bij de organisatie van een hiphopfestival is het niet gek dat een artiest vlak voor hij moet optreden nog afzegt. French Montana cancelde vorig jaar bijvoorbeeld een halve dag voordat hij het podium bij Woo Hah op moest. "En over twee weken is het tijd voor de volgende editie. Dan komt iedereen in principe ook, maar in die tijd kan veel gebeuren. De hiphopwereld is wat dat betreft een grillige markt."</p>
<h2>Tapkranen en springkussens</h2>
<p>Of Cardi B wel of niet zou komen opdagen, weten we niet. Op het allerlaatste moment, terwijl het festival eigenlijk al uren bezig had moeten zijn, stonden de bezoekers nog buiten. Van Loy stond bij de ingang. "Op het moment dat het nieuws bekend werd gemaakt was er veel protest. Er werd geroepen en er vlogen waterflesjes richting de beveiliging. Later braken mensen door de gesloten ingang het festivalterrein op."</p>
<p>Boze bezoekers klommen in torens, dronken bier uit tapkranen en sprongen op springkussens. Uiteindelijk werd het terrein door de politie ontruimd.</p>
<p>Kijk hier naar een eerste korte video van het terrein:</p>
<p>"Veel bezoekers kwamen uit Frankrijk, Duitsland en het Verenigd Koninkrijk", zegt Van Loy. "Sommigen hadden alles bij elkaar 500 euro betaald. Die zeggen allemaal: ik wil mijn geld terug. Maar het is de vraag of dat gaat lukken."</p>
<p>De drie mensen die zijn opgepakt worden verdacht van oplichting, witwassen en misbruik van vertrouwen. Nadat ze eerder ingehuurde bedrijven niet hadden betaald, twijfelt Van Loy of de bezoekers hun geld terug kunnen verwachten. "Het is te hopen dat ze in ieder geval goed verzekerd zijn."</p>
