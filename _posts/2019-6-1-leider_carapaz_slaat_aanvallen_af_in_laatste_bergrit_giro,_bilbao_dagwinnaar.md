---
layout: post
title: "Leider Carapaz slaat aanvallen af in laatste bergrit Giro, Bilbao dagwinnaar"
date: Sat, 01 Jun 2019 17:18:47 +0200
categories: 
- sport 
- wielrennen 
externe_link: "https://nos.nl/l/2287184"
feature_image: "https://nos.nl/data/image/2019/06/01/554039/1008x567.jpg"
---

<p>De Giro-zege voor Richard Carapaz is weer een stuk dichterbij. In de laatste bergetappe sloeg de Ecuadoriaan de aanvallen op zijn leiderstrui af, waardoor slechts de individuele tijdrit van 17 kilometer hem zondag nog van de winst kan houden.</p>
<p>Carapaz hield de regie in de rit van Feltre naar Monte Avena (194 kilometer) in eigen hand. In de groep vluchters hield hij het tempo hoog, al moest hij de ritzege uiteindelijk aan Pello Bilbao laten.</p>
<p>De voorsprong van Carapaz op zijn directe achtervolger Vincenzo Nibali is bijna twee minuten (1.54). Tijdrijder Primoz Roglic lijkt geen rol van betekenis meer te kunnen gaan spelen, nu de Sloveen nog meer terrein verloor.</p>
<p>Roglic kwam vijftig seconden na Carapaz en Nibali over de streep en kreeg ook nog eens tien seconden tijdstraf, omdat de kopman van Jumbi-Virma zich op de slotklim tot twee keer toe had laten duwen door een toeschouwer.</p>
<h2>Mollema steviger vijfde</h2>
<p>Bilbao klopte Mikel Landa in de eindsprint, al schuift laatstgenoemde wel door naar de derde plek in het klassement. Roglic verloor immers bij elkaar een dikke minuut op de Bask en zag zijn achterstand op Carapaz oplopen tot 3.16. Nibali viel nog wel een paar keer aan, maar kwam uiteindelijk in het wiel van de rozetruidrager over de streep.</p>
<p>Bauke Mollema staat steviger op de vijfde plaats. Dat had hij ook te danken aan een door een toeschouwer veroorzaakte val van Miguel Ángel López, die de fan vervolgens een paar tikken verkocht. De Colombiaan verloor al met al 1.49, maar werd gespaard door de wedstrijdjury, die hem geen straf oplegde.</p>
<p>Carapaz kende tijdens de etappe, met vier zware beklimmingen, geen enkel zwak moment. En op de slotklim, toen alles min of meer in kannen en kruiken was, zette hij zich op kop in de hoop Landa aan de ritzege te helpen, als dank voor diens beulswerk sinds hij het roze veroverde.</p>
<p>Dat plannetje viel in duigen. Giulio Ciccone, de Italiaanse drager van de bergtrui, en Bilbao waren overgebleven van een vroege vluchtgroep en konden aanhaken bij Carapaz, Nibali en Landa. Dat was knap, temeer daar die flink gas gaven om met 't oog op de tijdrit de marge met Roglic uit te bouwen.</p>
<p>Carapaz leverde Landa in een zetel af in de finishstraat, maar die legde het af tegen de sprintkracht van Bilbao.</p>
