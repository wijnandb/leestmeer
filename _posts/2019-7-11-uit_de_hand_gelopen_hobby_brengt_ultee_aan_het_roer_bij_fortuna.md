---
layout: post
title: "Uit de hand gelopen hobby brengt Ultee aan het roer bij Fortuna"
date: Thu, 11 Jul 2019 07:26:40 +0200
category: sport
externe_link: "https://nos.nl/l/2292976"
feature_image: "https://nos.nl/data/image/2019/07/11/562645/1008x567.jpg"
---

<p>Het leven kan raar lopen. Sjors Ultee wilde eigenlijk dokter worden, werd twee keer uitgeloot voor de studie geneeskunde en is nu trainer van Fortuna Sittard.</p>
<p>"Toevallig, maar wel met heel hard werken is het tot hier gekomen", zegt de jongste trainer in het betaald voetbal in Langs de Lijn En Omstreken. Amper 32 jaar is hij, zonder enige ervaring als profvoetballer bovendien. "Het begon als hobby, als trainer van het team van mijn broertje."</p>
<p>Ultee deed de lerarenopleiding, werkte drie jaar op een school met moeilijk opvoedbare kinderen die leerproblemen hadden.</p>
<p>En het klinkt misschien vreemd, maar die bagage kan volgens hem best relevant zijn om zijn spelers in het gareel te houden. "Als er veel druk is, ga je ook wel eens gek doen."</p>
<p>"Mijn grootste kracht ligt in het werken met mensen", benadrukt Ultee. "Dat komt heel snel soft over, maar ik denk dat 'menselijk' vooral staat voor het kunnen werken met mensen, voor het wel en niet boos worden."</p>
<p>Zijn leeftijd ziet hij niet als een probleem, zolang de technische staf als geheel maar uitgebalanceerd is. De aanwezigheid van iemand met de ervaring van Kevin Hofland compenseert voor hem een hoop.</p>
<h2>Geen loopjongen</h2>
<p>En nee, Ultee wordt niet de loopjongen voor de oud-international die zijn vereiste diploma's nog niet heeft. "Kevin en ik vullen elkaar heel goed aan. Ik geloof ook niet in een staf waarin eentje helemaal de baas is."</p>
<p>"Trainers die zelf hoog gespeeld hebben, kunnen het best lastig vinden om dingen uit te leggen die voor hen heel logisch zijn."</p>
<p>Ultee schopte het zelf tot het eerste van de Utrechtse amateurclub DVSU, actief in de derde klasse. Voor hem is dus helemaal niets logisch. Zoals hij als buitenstaander een kans krijgt in het profvoetbal, hoopt hij meer patronen te doorbreken.</p>
<p>Veel dingen zijn in de voetballerij zoals ze zijn, merkt Ultee. Met als belangrijkste argument dat het altijd al zo geweest is. "Ze zeggen ook altijd dat het tweede jaar na de promotie het moeilijkste is, maar niemand kan uitleggen waarom."</p>
<p>Ultee weet goed wat hij wil, maar beseft dat hij vooral moet kijken wat er mogelijk is bij de nummer vijftien van afgelopen seizoen. "Ik merk dat heel veel mensen verwachten dat je het nog beter gaat doen."</p>
<p>"Als je trainer bent bij Fortuna Sittard, hoef je niet de illusie te hebben dat je elke week je ideale speelwijze op de mat kunt leggen. Handhaving is een mooi doel. Iets waar we het hele jaar heel hard voor moeten werken."</p>
