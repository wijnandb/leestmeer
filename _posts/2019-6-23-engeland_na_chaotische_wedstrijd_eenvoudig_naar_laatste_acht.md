---
layout: post
title: "Engeland na chaotische wedstrijd eenvoudig naar laatste acht"
date: Sun, 23 Jun 2019 19:39:06 +0200
categories: 
- sport 
- voetbal 
externe_link: "https://nos.nl/l/2290353"
feature_image: "https://nos.nl/data/image/2019/06/23/558727/1008x567.jpg"
---

<p>Engeland is eenvoudig doorgedrongen tot de laatste acht op het WK voetbal voor vrouwen. Kameroen, in de poulefase nog een taaie opponent voor Oranje, had weinig in te brengen in een rommelig onderonsje (3-0).</p>
<p>Engeland deed dan ook wat Nederland naliet: snel scoren. Steph Houghton mikte vanuit een indirecte vrije trap binnen het strafschopgebied al na dertien minuten raak, met het volledige Kameroense team op de doellijn opgesteld. Na de goal van Ellen White op slag van rust leek het pleit wel beslecht.</p>
<p>Kameroen weigerde in eerste instantie verder te spelen, nadat de tweede Engelse treffer na inmenging van de videoarbiter werd goedgekeurd. En vlak na rust ontnam diezelfde VAR Kameroen de laatste hoop op een stunt.</p>
<p>Ajara Nchout, tegen Nieuw-Zeeland nog ver in de blessuretijd verantwoordelijk voor de winnende treffer én kwalificatie voor de volgende ronde, dacht de 2-1 binnen te rammen. Ze stond echter buitenspel, waarna het tot overmaat van ramp voor Kameroen snel daarna 3-0 werd via Alex Greenwood.</p>
<p>Onder toeziend van vermaard topspits Samuel Eto'o, die op 38-jarige leeftijd zijn doelpunten maakt in Qatar, probeerde Kameroen de eer nog wel te redden. Aan de overkant lukte het ook Engeland niet om het publiek dat deze gelopen partij aanschouwde nog op wat doelpunten te trakteren.</p>
<p>De uitsmijter van het bij vlagen chaotische duel was voor de VAR, die scheidsrechter Liang Qin na een bikkelharde aanslag van Alexandra Takounda naar de videoschermen stuurde. Tot ieders verbazing volgde er slechts een gele kaart.</p>
<p>Engeland neemt het in de kwartfinale op tegen Noorwegen, dat zaterdag na penalty's te sterk was voor Australië.</p>
