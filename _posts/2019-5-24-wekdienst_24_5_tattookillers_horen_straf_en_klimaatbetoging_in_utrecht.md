---
layout: post
title: "Wekdienst 24_5: tattookillers horen straf en klimaatbetoging in Utrecht"
date: Fri, 24 May 2019 06:59:01 +0200
category: binnenland
externe_link: "http://feeds.nos.nl/~r/nosnieuwsbinnenland/~3/4pr_fFLoUDI/2286062"
feature_image: "https://nos.nl/data/image/2019/05/24/552148/1008x567.jpg"
---

<p>Goedemorgen! Vandaag horen de zogenoemde 'tatookillers' welke straf zij opgelegd krijgen. Het OM eiste in maart levenslang tegen de vier verdachten. En scholieren houden in Utrecht een klimaatdemonstratie.</p>
<p>De zon schijnt vandaag heel wat uren, maar in het zuidoosten is wat meer bewolking en kan er een bui vallen. De temperatuur stijgt naar tussen de 18 en 23 graden.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> De zogenoemde 'tattookillers', die worden verdacht van de moord op de Enschedeër Onno Kuut, horen vandaag welke straf zij opgelegd krijgen. Het Openbaar Ministerie heeft afgelopen maart levenslang geëist tegen de vier verdachten. Scholieren houden een klimaatdemonstratie in Utrecht. Ze lopen vanaf 12 uur door het centrum omdat ze vinden dat de overheid te weinig doet aan verduurzaming. En er is een zitting voor de Hoge Raad in de zogeheten Urgenda-zaak. De Nederlandse Staat heeft cassatie ingesteld tegen de uitspraak van het Hof waarin het stelt dat de broeikasgassen met 25% moet worden teruggebracht ten opzichte van 1990. </p>
<h2>Wat heb je gemist?</h2>
<p>De PvdA lijkt onverwacht de grote winnaar te zijn van de Europese verkiezingen. Volgens de exitpoll van Ipsos halen de sociaaldemocraten vijf zetels, twee meer dan nu. Volgens GeenPeil, dat zich baseert op de officiële uitslag van 732 stembureaus, komt de PvdA uit op zes zetels.</p>
<p>Het is nog maar de vraag of de PVV en de SP terugkeren in het Europees Parlement. Ze halen in de exitpoll van Ipsos, dat rekent met een foutmarge van een zetel, nog wel één zetel. GeenPeil meldt echter dat de PVV en SP respectievelijk 0,2 en 0,3 procentpunt van een zetel zijn verwijderd. Overigens zitten ook 50Plus en de Partij voor de Dieren bij GeenPeil in de gevarenzone. In de poll van Ipsos staat 50Plus op één zetel, de PvdD op 0.</p>
<p>De definitieve uitslagen komen vanaf zondagavond binnen. Dan hebben ook de andere EU-landen gestemd. Je kunt je aanmelden voor de verkiezingsuitslag van jouw gemeente via onze uitslagenmail.</p>
<h2>Ander nieuws uit de nacht:</h2>
<p> Verhuurmakelaar NederWoon is getroffen door een groot datalek. Het bedrijf, dat de verhuur regelt van 25.000 huizen, meldt dat een hacker heeft ingebroken op de website en toegang had tot gegevens van klanten. Het gaat om onder meer naam, adres, contactgegevens maar ook om geüploade documenten als identiteitsbewijzen. Voormalig filmproducent Harvey Weinstein heeft een voorlopige deal van 44 miljoen dollar gesloten met vrouwen die hem beschuldigen van misbruik, het bestuur van zijn voormalige bedrijf en de aanklager van New York. Volgens The Wall Street Journal is het grootste deel van het geld, 30 miljoen dollar, bedoeld als schadevergoeding en afkoopsom van zijn slachtoffers. De VS heeft WikiLeaks-oprichter Julian Assange aangeklaagd voor spionage. Het is een volgend punt in de aanklacht tegen Assange, die vorige maand ook al werd aangeklaagd voor samenzwering. Op WikiLeaks werden in 2010 duizenden geheime documenten over oorlogen in Irak en Afghanistan gepubliceerd. </p>
<p>NOS op 3 maakte vorige maand deze video over Julian Assange, de man die liet zien wat de wereld niet mocht zien:</p>
<h2>En dan nog even dit:</h2>
<p>De eindexamens voor alle middelbare scholieren zitten er weer op. Dit jaar kwamen 150.000 klachten binnen bij het Landelijk Aktie Komitee Scholieren (LAKS). De meeste klachten kwamen binnen over het wiskunde A-examen voor de havo. Volgens LAKS werd er sowieso veel geklaagd over wiskunde.</p>
<p>Er waren ook wat opvallende klachten: zo kwamen er klachten binnen over geluidsoverlast door koeien en ganzen. Een pauw verstoorde zelfs meerdere examens met zijn gekrijs.</p>
<p>De rust van de zwoegende leerlingen werd ook door muziek verstoord. Zo zong een voorbijganger luidkeels een lied van Whitney Houston en draaide een vrachtwagenchauffeur met open deuren en hoog volume zijn playlist van Marco Borsato af. Het LAKS meldt ook dat een leerling "letterlijk" zakte voor de uitslag binnen was: zijn stoel begaf het.</p>
<p>Fijne dag!</p><img src="http://feeds.feedburner.com/~r/nosnieuwsbinnenland/~4/4pr_fFLoUDI" height="1" width="1" alt=""/>
