---
layout: post
title: "Nieuwe Roda-investeerder persona non grata bij Real Murcia"
date: Wed, 05 Jun 2019 08:13:52 +0200
categories: 
- sport 
- voetbal 
externe_link: "https://nos.nl/l/2287686"
feature_image: "https://nos.nl/data/image/2019/06/05/554719/1008x567.jpg"
---

<p>Roda JC haalt met Mauricio García de la Vega (51) een investeerder binnen die bij Real Murcia geen vrienden maakt. De Mexicaanse zakenman heeft ruim een jaar na zijn aantreden als grootaandeelhouder nog nauwelijks geld in de noodlijdende Spaanse club gestopt.</p>
<p>García de la Vega, gestoken in zwart pak en wit overhemd, wil begin september 2018 de buitengewone aandeelhoudersvergadering van Real Murcia bijwonen. Hij stuit buiten het stadion echter op een muur van onbegrip en woede.</p>
<p>De harde kern van 'Los Pimentoneros' is helemaal klaar met voormalig zaakwaarnemer en concertorganisator García de la Vega, die een halfjaar eerder 84,2% van de aandelen verwerft en Real Murcia op dat moment nieuw leven lijkt in te gaan blazen.</p>
<p>Schijn bedriegt. García de la Vega is sindsdien in een hevige juridische strijd verwikkeld met Raúl Moro. De man die zijn aandelenpakket aan de Mexicaan heeft overgedragen, maar daar later op terugkomt. Moro sluit een deal met zakenman Victor Gálvez, die tot president wordt benoemd.</p>
<p>De centrale vraag die daarna continu terugkeert: wie is nu eigenlijk de rechtmatige eigenaar van Real Murcia? Gálvez noemt García de la Vega op een persbijeenkomst "een boef die ook Osasuna onder valse voorwendselen wilde overnemen". Die overname ketst uiteindelijk af.</p>
<p>Het moddergooien leidt ertoe dat de club een schuld van ruim 50 miljoen euro blijft houden. Spelers en medewerkers moeten maandenlang op hun salaris wachten. In oktober staan de spelers in het duel met CF Talavera als protest na de aftrap dertig seconden stil.</p>
<p>Fans laten ook keer op keer hun ongenoegen blijken over het gevoerde beleid. Garcia de la Vega en Gálvez, die elkaar de tent uit willen vechten, zijn daarbij het mikpunt. Simpele zaken als nieuwe ballen financiert de achterban op een gegeven moment maar zelf.</p>
<p>In november kiest de impopulaire Gálvez eieren voor zijn geld. Ziekenhuisdirecteur José María Almela volgt hem op. Volgens García de la Vega een reïncarnatie van de vertrokken Gálvez. De toon is gezet, het geruzie duurt voort.</p>
<p>De la Vega probeert controle te krijgen over Real Murcia door onder voorwaarden één miljoen euro toe te zeggen. Het plannetje van de Mexicaan mislukt. "Hij is naar Murcia gekomen om zaken te doen. Als je echt één miljoen euro wil bijdragen, doe dat dan via kapitaalverhoging", pareert Almela.</p>
<p>De man die in januari 2018 beloofde om Real Murcia gezond te maken, is zijn belofte tot op heden nooit nagekomen. Investeren doet hij niet zolang er geen definitieve uitspraak is gedaan door de rechtbank.</p>
<p>De supporters hebben door de bestuurlijke chaos geen enkel vertrouwen meer in García de la Vega, die in hun ogen de op het derde niveau uitkomende club al anderhalf jaar laat stikken. Het nieuws dat hij in zee gaat met Roda JC zorgt op social media voor een massaal medelijden vanuit Murcia met de Limburgse aanhang. Op de tweet van Roda JC reageren tientallen fans van Real Murcia.</p>
<p>Of García de la Vega nu wel of niet in zijn recht staat, zijn tijd bij Real Murcia lijkt voorbij. Want de door de Mexicaan geleden imagoschade is met geen geld terug te betalen.</p>
