---
layout: post
title: "Warriors bijten zich stuk op Raptors, tot genoegen van rapper Drake"
date: Fri, 31 May 2019 07:08:51 +0200
category: sport
externe_link: "https://nos.nl/l/2287014"
feature_image: "https://nos.nl/data/image/2019/05/31/553712/1008x567.jpg"
---

<p>Misschien kwam het door hun rustperiode, misschien door de verdediging van Toronto Raptors. Feit is dat favoriet Golden State Warriors in de eerste wedstrijd van de NBA Finals aanvallend geen vuist heeft kunnen maken en met 118-109 verloor bij de Raptors.</p>
<p>De Warriors domineren de Amerikaanse basketbalcompetitie al jaren. Ze stonden de afgelopen vijf jaar in de finale en werden de laatste twee jaar kampioen. Dit is de eerste keer sinds 2015 dat ze de openingswedstrijd van een play-offontmoeting verliezen. En dat tegen een debutant in de finale.</p>
<p>Het ontbrak Golden State aan ritme. De Warriors hadden al tien dagen niet gespeeld, omdat ze de finale van de Western Conference al na vier duels hadden beslist. Ook in de NBA-finale gaat het erom wie het eerst vier wedstrijden wint.</p>
<h2>Rapper Drake zorgt voor onrust</h2>
<p>Rapper Drake, uitgesproken fan van Toronto Raptors, kon zijn geluk niet op met de winst op de Warriors. Toen de spelers het veld afliepen, provoceerde hij Draymond Green en Stephen Curry van Golden State.</p>
<p>Drake ging voor ze staan en leek te roepen: "Jullie stellen niks voor!". En op Instagram schreef hij dat Green het niet waard is om nummer 23 - het rugnummer van Michael Jordan - te dragen.</p>
<p>Van het gevreesde aanvalsspel van Golden State onder leiding van sterspeler Stephen Curry kwam tegen de Raptors, die vijf dagen geleden de finale haalden, weinig terecht. Slechts 44 procent van de schoten van de Warriors was raak en zeventien keer leverden ze bal in.</p>
<p>"Hun verdediging was geweldig en wij hadden niet onze beste avond", zei coach Steve Kerr. "We zijn gewoon afgetroefd, zo simpel is het. Snel door naar de volgende wedstrijd." Die is zondagnacht, ook in Toronto.</p>
