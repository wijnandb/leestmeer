---
layout: post
title: "Hamilton in GP Frankrijk op pole, Verstappen op P4"
date: Sat, 22 Jun 2019 16:06:58 +0200
categories: 
- sport 
- autosport 
externe_link: "https://nos.nl/l/2290179"
feature_image: "https://nos.nl/data/image/2019/06/22/558384/1008x567.jpg"
---

<p>Lewis Hamilton heeft bij de Grand Prix van Frankrijk polepositie gepakt. De Brit van Mercedes troefde op het kleurrijke circuit Paul Ricard in de kwalificatie met 1.28,319 zijn Finse teamgenoot Valtteri Bottas (1.28,605) af.</p>
<p>Max Verstappen start van de tweede startrij. De Nederlander, die moeizame trainingen afwerkte, eindigde in de kwalificatie als vierde. Hij gaf met 1.29,409 ruim een seconde toe op Hamilton. Naast de Nederlander staat Charles Leclerc van Ferrari, die de derde plaats opeiste met een ronde in 1.28,965.</p>
<h2>Vettel de mist in</h2>
<p>Sebastian Vettel ging de mist in tijdens het laatste en beslissende deel van de kwalificatie. Bij zijn eerste poging om een snelle ronde neer te zetten, had de Duitser van Ferrari een probleem bij het schakelen. Hij eindigde uiteindelijk op de zevende plaats. "Ik ben hier niet blij mee", was de Duitser duidelijk. "Het derde deel van de kwalificatie verliep raar, was in mijn geval niet stabiel."</p>
<p>Bottas maakte in de trainingen een sterke indruk, maar in de kwalificatie moest de nummer twee van het WK het toch afleggen tegen Hamilton, die een flink gat sloeg.</p>
<p>Hamilton, dit seizoen al goed voor vijf overwinningen, bracht zijn totaal aan poleposities op 86. "Hij was gewoon de beste", complimenteerde Bottas zijn teamgenoot. "Ik maakte een foutje. Het waren de details waardoor ik nu tweede sta. Het is echter een goede positie om zondag in bocht één aan te vallen."</p>
<p>Hamilton was 1,7 seconde sneller dan vorig jaar tijdens de door hem gewonnen kwalificatie. "Ik ben echt niet onverslaanbaar", zei de blije Brit na afloop. "Het gevecht met Bottas houdt me scherp."</p>
<p>Verstappen kon tevreden zijn over zijn kwalificatie. In het eerste deel eindigde hij slechts als veertiende. In deel twee en drie was de Nederlander op zijn best.</p>
<p>Met de nieuwe Honda-motor zat Verstappen voorin, al werd wel duidelijk dat de Red Bull op de rechte stukken veel terrein moet prijsgeven in vergelijking met Mercedes en Red Bull.</p>
<h2>Buiten de baan</h2>
<p>In het tweede deel was het nog even spannend, nadat Verstappen een tijd geschrapt zag worden omdat hij met zijn bolide te ver uitweek en buiten de baan belandde. Het betrof echter niet zijn snelste rondje. </p>
<p>De Nederlander sloeg wel de aanval van McLaren af. Lando Norris en Carlos Sainz lieten zien dat McLaren op de weg terug is met de plaatsen vijf en zes in de kwalificatie. Norris zat maar negenduizendste achter Verstappen. "De startpositie is een stuk beter dan twee weken geleden in Canada", zei de Nederlander voor de camera van Ziggo. Daar miste Verstappen het slotdeel van de kwalificatie en moest hij op zondag aan een inhaalrace beginnen.</p>
