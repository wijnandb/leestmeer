---
layout: post
title: "Geen toegang pers bij schouw zaak-Nicky Verstappen op Brunssummerheide"
date: Mon, 26 Aug 2019 10:14:08 +0200
category: nieuws
externe_link: "https://nos.nl/l/2299013"
feature_image: "https://nos.nl/data/image/2019/08/26/572634/1008x567.jpg"
---

<p>De media krijgen geen toegang tot de schouw op de Brunssummerheide in de zaak-Nicky Verstappen. Dat heeft de rechtbank in Den Haag bepaald in een kort geding dat door verschillende grote mediaorganisaties was aangespannen tegen de rechtbank Limburg en drie gemeenten in die provincie.</p>
<p>Vanaf vanavond is de Brunssummerheide een dag dicht, vanwege de schouw op de heide waar de 11-jarige Nicky Verstappen in 1998 dood werd gevonden. Tijdens de schouw bezoeken de rechters, officieren van justitie, verdachte Jos B., zijn advocaat en de nabestaanden van Nicky Verstappen het gebied. De Limburgse rechtbank wil bij die schouw geen pers hebben, omdat de aanwezigheid verstorend zou werken.</p>
<p>De advocaat van de media-organisaties betoogde vrijdag bij het kort geding dat juist de controlerende taak van de pers bij zaken buiten de reguliere zittingszaal ongelooflijk belangrijk is. Er was wat hem betreft sprake van censuur, omdat de media preventief niet welkom werd geheten om verslag van de schouw te doen.</p>
<h2>Steun</h2>
<p>Het kort geding was aangespannen door de NOS, het ANP, het AD, De Telegraaf, Hart van Nederland, RTL Boulevard, RTL Nieuws, NU.nl, journalistenvakbond NVJ en het Genootschap van Hoofdredacteuren. Ook verdachte Jos B. en de familie van Nicky Verstappen schaarden zich in het kamp van de pers.</p>
<p>Advocaat Gerald Roethof van Jos B. zei vrijdag "niet in te kunnen zien" hoe aanwezigheid van de pers tot wanordelijkheden zou kunnen leiden .</p>
