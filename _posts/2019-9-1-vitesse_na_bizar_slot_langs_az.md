---
layout: post
title: "Vitesse na bizar slot langs AZ"
date: Sun, 01 Sep 2019 18:52:57 +0200
categories: 
- sport 
- voetbal 
externe_link: "https://www.telegraaf.nl/sport/1082721687/vitesse-na-bizar-slot-langs-az"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ba2bd010-cce5-11e9-b091-02d1dbdc35d1.jpg"
---

<p class="intro">Vitesse is de nieuwe koploper in de eredivisie. De Arnhemse ploeg versloeg op eigen veld AZ met 2-1 na een hectische slotfase. Matus Bero verzilverde diep in de extra tijd namens de thuisclub een strafschop.</p> <p>De Slowaak mocht voor de tweede keer aanleggen nadat AZ-doelman Marco Bizot zijn eerste poging van elf meter had gekeerd. Invaller Oussama Darfalou benutte de rebound, maar die treffer werd door de VAR geannuleerd wegens te vroeg inlopen. Daarna was Bero alsnog trefzeker.</p><p>Voor AZ was het de eerste nederlaag deze competitie. Vitesse daarentegen is nog steeds ongeslagen. De ploeg van coach Leonid Sloetski profiteerde op de ranglijst onder meer van de nederlaag van de onttroonde koploper Willem II tegen Feyenoord (0-1).</p><p>Ondanks de zware inspanning afgelopen donderdag in Brussel tegen Royal Antwerp FC (1-4 na verlenging) leek AZ goed stand te houden in Arnhem. De Alkmaarse formatie kwam op voorsprong dankzij Teun Koopmeiners, die doel trof uit een strafschop. Vlak voor de rust maakte Tim Matavz gelijk.</p><p>Na de pauze bleef het vermoeide AZ overeind, al was Danilho Doekhi met een kopbal op de paal dicht bij 2-1. Een ongelukkige handsbal bij nieuwkomer Zakaria Aboukhlal (ex-PSV) kostte AZ alsnog een punt in Arnhem.</p>
