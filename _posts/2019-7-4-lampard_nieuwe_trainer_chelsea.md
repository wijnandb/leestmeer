---
layout: post
title: "Lampard nieuwe trainer Chelsea"
date: Thu, 04 Jul 2019 10:20:52 +0200
category: sport
externe_link: "https://www.telegraaf.nl/sport/623430040/lampard-nieuwe-trainer-chelsea"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/06385868-9e3b-11e9-83bb-0218eaf05005.jpg"
---

<p class="intro">Frank Lampard is de nieuwe coach van Chelsea. De oud-speler van de Londense club volgt de Italiaan Maurizio Sarri op.</p> <p>Lampard miste met Derby County op een haar na promotie naar de Premier League. Die club gaf de voormalig middenvelder eerder al toestemming om met Chelsea te gaan praten en zou inmiddels Phillip Cocu hebben aangetrokken als opvolger, al is dat door Derby County nog niet bevestigd.</p><p>Voor Lampard (41) was Derby County zijn eerste klus als hoofdtrainer. Hij voetbalde tussen 2001 en 2014 meer dan vierhonderd duels voor Chelsea waar hij samen met verdediger John Terry gold als boegbeeld van de club.</p><p>Lampard tekende op Stamford Bridge een contract voor drie jaar. „Ik ben enorm trots hier terug te keren als coach. Iedereen kent mijn liefde voor deze club en de mooie herinneringen die we delen. Maar mijn focus ligt nu op een nieuwe rol en de voorbereiding op het komende seizoen”, liet Lampard op de website van Chelsea weten.</p><p>Met Lampard kiest Chelsea nu eens niet voor een ervaren coach. Hij heeft er één jaar opzitten bij Derby County, dat een play-off om een plaats op het hoogste Engelse niveau verloor van Aston Villa. Lampard zal in Londen moeten bouwen aan een nieuwe ploeg. Hij wordt daarbij gehinderd door een door wereldvoetbalbond FIFA opgelegd transferverbod wegens het overtreden van de regels over het aantrekken van jeugdspelers. Bovendien is sterspeler Eden Hazard vertrokken naar Real Madrid. Chelsea eindigde het afgelopen seizoen als derde in de Premier League en won de Europa League.</p><p>Sarri slaagde er nooit in populair te worden bij de fans, iets waar 106-voudig Engels international Lampard zich in elk geval geen zorgen over hoeft te maken. „Na dertien jaar bij ons als speler, waarin hij een clublegende en alltime topscorer werd, geloven we dat dit het perfecte moment is voor hem om terug te keren”, zei clubdirecteur Marina Granovskaja.</p>
