---
layout: post
title: "Vlaamse parlementsvoorzitter opnieuw in opspraak na fraudebeschuldiging"
date: Thu, 11 Jul 2019 14:43:58 +0200
category: nieuws
externe_link: "https://nos.nl/l/2293027"
feature_image: "https://nos.nl/data/image/2019/07/11/562718/1008x567.jpg"
---

<p>De Vlaamse parlementsvoorzitter Kris Van Dijck is opnieuw in opspraak geraakt. Hij wordt ervan verdacht in samenwerking met een prostituee uitkeringsfraude te hebben gepleegd. Vorige week veroorzaakte Van Dijck nog een auto-ongeluk, nadat hij met drank op achter het stuur was gestapt.</p>
<p>Van Dijck zou in 2014 een escortdame aan een uitkering hebben geholpen van meer dan 5000 euro. Hij richtte samen met haar een bedrijfje op, dat niet veel later failliet ging. Dit was echter onderdeel van het plan; ze kon hierdoor een beroep doen op een speciaal fonds dat werknemers vergoedt die door een faillissement op straat zijn komen te staan. Het Belgische P-Magazine beschikt over mailverkeer tussen Van Dijck en de prostituee.</p>
<p>De parlementsvoorzitter sprak op het Brusselse stadhuis ter ere van 11 juli, een Vlaamse feestdag, toen het nieuws online werd gezet. Hij vertrok daarop vroegtijdig en volgens de krant De Morgen heeft hij al zijn verdere afspraken van vandaag afgezegd.</p>
<p>Tegenover de VRT wilde Van Dijck na afloop van zijn toespraak niet reageren op de beschuldigingen:</p>
<p>Vorige week kwam de 55-jarige Van Dijck nog in het nieuws, omdat hij met zijn auto tegen een aanhangwagen was gereden. Uit een blaastest bleek toen dat hij 1,4 promille alcohol in zijn bloed had, wat neerkomt op ongeveer zeven glazen drank. Bij dat ongeluk raakte niemand gewond. Tijdens zijn toespraak zei hij "ervoor te zullen boeten", maar dat hij "de tijd niet terug kon draaien".</p>
<p>Kris Van Dijck is lid van de Nieuw-Vlaamse Alliantie (N-VA) en werd vorige maand aangesteld als tijdelijk voorzitter van het Vlaamse parlement.</p>
