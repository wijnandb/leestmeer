---
layout: post
title: "Svitolina naar halve finales WTA Finals, Andreescu geeft geblesseerd op"
date: Wed, 30 Oct 2019 15:17:14 +0100
category: sport
externe_link: "https://nos.nl/l/2308323"
feature_image: "https://nos.nl/data/image/2019/10/30/588528/1008x567.jpg"
aantal: 273
unieke: 171
bron: "NOS"
---

<p>Jelina Svitolina heeft zich dankzij een tweede zege geplaatst voor de halve finales van de WTA Finals in Shenzhen. De Oekraïense titelverdedigster won in de paarse groep met 7-5, 6-3 van de Roemeense Simona Halep.</p>
<p>De als achtste geplaatste Svitolina nam in de eerste set een 3-0 voorsprong. Halep, die als vijfde geplaatst is, knokte zich, zoals ze wel vaker doet, op karakter terug in de partij. De Roemeense gooide echter in de twaalfde game haar eigen glazen in met drie onnodige fouten.</p>
<p>In het tweede bedrijf kwam Halep een break voor, maar opnieuw deden afzwaaiers haar de das om tegen de veel degelijker spelende Svitolina.</p>
<p>De tweede partij in dezelfde groep ging tussen Bianca Andreescu (vierde geplaatst) en Karolina Plísková (tweede geplaatst). Na drie kwartier moest Andreescu de strijd staken met een blessure aan de linkerknie.</p>
<p>De Canadese zakte door haar knie bij een 2-0 voorsprong. Met een ingezwachteld been ging ze nog wel door. Andreescu liet bij een pauze tussen twee games haar coach naar de baan komen, klaagde over de pijn en barstte in tranen uit.</p>
<p>Ze weigerde echter op te geven. Toen Plísková de eerste set had gewonnen, gooide Andreescu toch de handdoek in de ring. Plísková strijdt vrijdag met Halep om het tweede ticket voor de halve finales.</p>
<h2>Bertens morgen in actie</h2>
<p>Kiki Bertens speelt donderdag in de andere groep haar tweede partij bij de WTA Finals. Ze neemt het daarin op tegen de Zwitserse Belinda Bencic. De winnares van dat duel plaatst zich voor de halve finales.</p>
<p>Bertens, die deelneemt aan het toernooi als vervangster van de geblesseerde Naomi Osaka, won haar eerste wedstrijd van Ashleigh Barty.</p>
