---
layout: post
title: "Janssen kent gevoel Stegeman: 'Zat weken achter de gordijnen'"
date: Mon, 16 Sep 2019 00:25:12 +0200
category: sport
externe_link: "https://nos.nl/l/2301919"
feature_image: "https://nos.nl/data/image/2019/09/16/577652/1008x567.jpg"
aantal: 599
unieke: 357
bron: "NOS"
---

<p>Het was een week vol hoogtepunten voor Donyell Malen en het was ook een inktzwarte week voor PEC Zwolle-trainer John Stegeman. Beiden komen aan bod in Studio Voetbal.</p>
<p>Vrijdagochtend 6 september ging het mis voor Stegeman. Na een avondje doorzakken met collega's reed hij met een leaseauto van de club in beschonken toestand tegen een lantaarnpaal in Apeldoorn.</p>
<p>De trainer werd aangehouden en moest zijn rijbewijs inleveren. PEC Zwolle overwoog even ontslag, maar legde Stegeman uiteindelijk alleen een boete op en besloot hem een tweede kans te geven. "Daarin kan ik me wel vinden", zegt Kees Jansma.</p>
<h2>'Het is niet goed en dat weet hij ook'</h2>
<p>Theo Janssen weet hoe Stegeman zich nu voelt. De oud-speler zat in november 2009 in een vergelijkbare situatie. Ook hij veroorzaakte onder invloed van drank een auto-ongeluk, waarbij bovendien voormalig profkeeper Kevin Moeliker zwaargewond raakte. Janssen werd door FC Twente voor twee maanden geschorst.</p>
<p>"Het is niet goed en dat weet hij ook", zegt Janssen. "Het is moeilijk om over zoiets heen te stappen. Iedereen heeft er een mening over. Iedereen vindt dat je weg moet worden geschopt. Je wilt geen kranten meer lezen en geen TV meer kijken."</p>
<p>"Dan doe je de gordijnen dicht en blijf je binnen", gaat Janssen verder. "Dat deed ik ook. Wel een paar weken. Dan ga je piekeren. Bij Stegeman is het wat anders. Hij moet met de club aan de slag. Iedereen heeft er een oordeel over, maar laat die man. Het is niet goed, maar hij heeft zijn excuses aangeboden."</p>
<p>Vitesse-aanvaller Bryan Linssen werkte met Stegeman bij Heracles en vindt dat zijn oud-coach inmiddels wel genoeg is gestraft. "Hij is geen man die in problemen komt, maar heeft nu een heel grote fout gemaakt. Hij wordt al de hele week gestraft. Hij moet door."</p>
<h2>'Malen wereldklasse? Denk het wel'</h2>
<p>Vrijdag 6 september was voor Malen een heuglijke dag. De 20-jarige aanvaller debuteerde toen met een goal in Oranje en voegde daar afgelopen zaterdag nog een vijfklapper tegen Vitesse aan toe.</p>
<p>"Geen toeval", zegt Pierre van Hooijdonk. "Vijf goals is veel, maar je kan zien wat een doelpunt in Oranje met iemand doet. Het vertrouwen groeit als je belangrijk bent geweest bij Oranje en ook gelijk zo'n goal maakt. Het is duidelijk dat hij lekker in zijn vel zit."</p>
<p>Jansma ziet Malen nog verder doorgroeien. Wereldklasse misschien wel? "Ik denk het wel. Je hoeft niet heel veel verstand van voetbal te hebben om te zien dat het een heel goede speler is."</p>
<h2>'Linssen subtopspeler, hogerop wordt lastig'</h2>
<p>Van medetafelgast Linssen kan dat volgens Jansma niet gezegd worden. Een stapje hogerop wordt voor de 28-jarige Linssen lastig, denkt Jansma. "Ik vind hem een subtopspeler", zegt Jansma.</p>
<p>"Daar ben ik het wel mee eens", zegt Linssen, die bekent nooit te zijn benaderd door een topclub. "Ik ben niet goed genoeg voor Ajax of PSV. Feyenoord zit daar net onder. Misschien is dat mijn plafond. Qua voetbal zal ik nooit de echte top halen, maar ik heb wel de mentaliteit om stapje hoger te kunnen."</p>
<p>Zijn trainer Leonid Sloetski acht Linssen eigenlijk al te oud voor een overstap naar een topclub in Nederland. Daar is Van Hooijdonk het niet mee eens. "Ik was 31 toen ik naar Feyenoord ging."</p>
<p>EÃ©n voordeel heeft Linssen in ieder geval, zo laat hij weten. "Mijn contract loopt af..."</p>
<h2>Hele uitzending</h2>
<p>Kijk de hele uitzending van Studio Voetbal hier terug. Kees Jansma, Pierre van Hooijdonk, Theo Janssen en Bryan Linssen zitten aan tafel bij presentator Sjoerd van Ramshorst. Het gaat verder onder meer over Ajax, PSV, de aanstaande topper en het aanvoerderschap van Feyenoord.</p>
