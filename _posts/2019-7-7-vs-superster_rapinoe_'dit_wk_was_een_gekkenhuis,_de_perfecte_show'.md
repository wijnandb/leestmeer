---
layout: post
title: "VS-superster Rapinoe: 'Dit WK was een gekkenhuis, de perfecte show'"
date: Sun, 07 Jul 2019 21:42:29 +0200
category: sport
externe_link: "https://nos.nl/l/2292515"
feature_image: "https://nos.nl/data/image/2019/07/07/561922/1008x567.jpg"
---

<p>Hoewel veel mensen vooraf wel hadden gedacht dat de Verenigde Staten de WK-finale zouden winnen van Nederland, was de ontlading bij sterspeelster en aanvoerder Megan Rapinoe na het laatste fluitsignaal toch groot. Mede dankzij een doelpunt van haar wonnen de Amerikanen met 2-0 van Oranje.</p>
<p>"Het voelt erg goed. Het is ongekend", zei Rapinoe, die na afloop ook nog werd gekroond tot beste speelster van het toernooi. "Het is zo moeilijk om in de finale te komen, laat staan om het twee keer achter elkaar te winnen."</p>
<h2>Bewondering</h2>
<p>Waar de VS tegen de zes voorgaande tegenstanders steeds binnen een kwartier had weten te scoren, bleek Nederland aanvankelijk een veel lastiger te kraken tegenstander. Het stugge verzet van Oranje oogstte veel bewondering van Rapinoe.</p>
<p>"Wij dachten zeker niet dat dit een makkelijke wedstrijd zou gaan worden. Wie dat gezegd heeft, is gek. Dat kwam zeker niet bij ons vandaan. "</p>
<p>"Nederland is Europees kampioen en we hebben de gehele knock-outfase gezien hoe goed de Europese ploegen zijn. Je haalt de finale niet als je geen goed team bent."</p>
<p>In vele opzichten was Rapinoe de opvallendste speelster van het toernooi. Niet alleen werd ze door haar prestaties op het veld gekozen tot beste speelster, ook buiten de lijnen wist ze regelmatig het nieuws te halen. Zo provoceerde ze president Trump door te zeggen dat ze na het WK zeker niet naar het Witte Huis zou gaan en wierp zich bij herhaling op als een voorvechtster van gelijke rechten voor mannen en vrouwen.</p>
<h2>In de spotlights</h2>
<p>"Ook wat dat betreft was het een goed toernooi. Echt een gekkenhuis", meende Rapinoe. "Maar dit is alles wat wij wilden bij een WK voor vrouwen. Speelsters die hun beste spel konden laten zien, ze supersterren laten zijn, en ze de kans geven te zijn wie ze zijn."</p>
<p>"Het was de perfecte show. Niet alleen voor mijzelf, maar voor het hele vrouwenvoetbal en iedereen die heeft deelgenomen. Een overwinning helpt daarbij en zet je meer in de spotlights. Maar wanneer we daar op het veld staan willen we gewoon winnen."</p>
