---
layout: post
title: "Komen er nog overstappers en vacatures in de Formule 1?"
date: Sun, 04 Aug 2019 08:08:17 +0200
categories: 
- sport 
- autosport 
externe_link: "https://nos.nl/l/2296243"
feature_image: "https://nos.nl/data/image/2019/07/27/566498/1008x567.jpg"
---

<p>Nyck de Vries doet goede zaken in zijn derde Formule 2-seizoen. De Fries leidt het kampioenschap, dat wordt beschouwd als het opstapje naar de Formule 1.</p>
<p>Maar waar moet hij aankloppen als hij volgend seizoen in de koningsklasse uit wil komen? In de Formule 1 is het aantal vacatures beperkt. Sterker: bijna iedereen blijft zitten waar hij zit.</p>
<p>De 24-jarige De Vries houdt zich op de vlakte. Hij focust op het lopende seizoen, zegt weinig over 2020 en beseft dat de kansen op een F1-stoeltje niet voor het oprapen liggen.</p>
<p>Normaal gesproken is het zogenoemde 'silly season' 's zomers, maar de F1-stoeltjesdans komt, helaas voor De Vries, nog niet op gang.</p>
<p>Geruchten waren er genoeg. Wordt Max Verstappen toch teamgenoot van Lewis Hamilton bij Mercedes? Keert Sebastian Vettel terug op zijn oude Red Bull-nest, waar hij vier wereldtitels veroverde?</p>
<p>We weten inmiddels dat Verstappen zo goed als zeker bij Red Bull blijft, dat heeft zijn management voor 99 procent bevestigd, maar wat gebeurt er bijvoorbeeld met Mercedes-protégé Esteban Ocon?</p>
<p>Teambaas Toto Wolff heeft al laten doorschemeren dat hij nog moet beslissen of Ocon dan wel Valtteri Bottas volgend seizoen de teamgenoot van Hamilton zal zijn.</p>
<p>En hoeveel geduld heeft Red Bull nog met Verstappens ploeterende teamgenoot Pierre Gasly?</p>
<h2>Ook kleinere teams muurvast</h2>
<p>Ook de kleinere teams zitten bijna op slot. Bij McLaren zijn de stoeltjes voor 2020 zelfs al bezet. De oranje renstal gaat door met Carlos Sainz en Lando Norris. Teambaas Zak Brown verlengde hun contracten al vroeg in het seizoen.</p>
<p>"Carlos bloeit op en Lando is onze ruwe diamant", zegt Brown. "Vroeg vastleggen geeft rust. We weten dat de route naar succes in deze sport langer duurt dan een jaar. En aasgieren weten nu dat ze niet naar onze coureurs hoeven te kijken."</p>
<p>De rijdersbezetting bij Toro Rosso hangt af van de situatie bij moederteam Red Bull Racing. Als Verstappens team Pierre Gasly terugzet, ligt het voor de hand dat de ervaren Daniil Kvyat promoveert. Maar tot nu toe ontkent de top een 'driverswap'.</p>
<p>Toro Rosso heeft verder weinig reden te switchen: Kvyat en Alexander Albon presteren aardig en de talentenpool van het 'opleidingsteam' is opgedroogd. Motorleverancier Honda wil Naoki Yamamoto wel een kans geven, maar de Japanner (31) is aan de oude kant. Teambaas Franz Tost is helder: "Ik wil graag door met het huidige duo."</p>
<p>Alfa Romeo lijkt stabiel. Veteraan Kimi Räikkönen fleurt na hectische Ferrari-jaren helemaal op. "Meer racen, minder gedoe. Heerlijk", luidt zijn nuchtere analyse. Na een moeizame seizoensstart haakt Antonio Giovinazzi redelijk aan. En een Italiaanse coureur bij een Italiaans automerk, dat is een 'match'.</p>
<p>Lance Stroll ligt vast bij Racing Point omdat zijn vader (multimiljonair Lawrence Stroll) de renstal van de ondergang redde. Sergio Perez rijdt er al vijf jaar en aast op contractverlenging. "Na dit seizoen ben ik vrij. We zijn bezig met een meerjarendeal. Een kwestie van puntjes op de i", zegt de Mexicaan. "Ik wil graag blijven nu het hier solide is."</p>
<p>Haas is een ander verhaal. De coureurs van het Amerikaanse team rijden elkaar steeds in de wielen. Het lijkt ondenkbaar dat Romain Grosjean en Kevin Magnussen in 2020 collega's blijven. Teambaas Guenther Steiner heeft de vervangers voor het uitzoeken.</p>
<p>"Toen we begonnen in de F1 wilde niemand bij ons racen. Nu biedt iedereen zich aan, maar ik kijk de kat uit de boom."</p>
<p>Steiner sluit een Amerikaanse coureur uit. "Amerika heeft weinig F1-historie. Het heeft geen zin om zomaar een Amerikaan in de auto te zetten. Het moet een topper zijn die races kan winnen; anders is het zinloos."</p>
<p>"We hebben genoeg topcoureurs gehad in de VS, maar die kozen voor Nascar, Indycar of een andere klasse. Je verdient daar meer geld, reist minder en wint makkelijker. Daardoor is er voor mij weinig te halen. Ik zie eigenlijk geen enkele kandidaat."</p>
<p>Blijft over: Williams. De ooit grootse renstal is momenteel het lelijke F1-eendje. George Russell en Robert Kubica kunnen geen potten breken, maar duidelijk is dat Russell de Pool (die na een rallycrash lang revalideerde) de baas is.</p>
<p>Kubica's bedreiger heet Nicholas Latifi. De Canadese Formule 2-coureur heeft sponsormiljoenen paraat. Latifi zit als reservecoureur op het vinkentouw.</p>
<p>Latifi is voor Nyck de Vries ook een naam om in de gaten te houden. De Canadees is zijn grootste rivaal. De Fries heeft in het kampioenschap 28 punten voorsprong, maar Latifi heeft diepere zakken.</p>
