---
layout: post
title: "Sparta wint ook thuis van TOP Oss en haalt finale van de play-offs"
date: Wed, 22 May 2019 22:44:08 +0200
categories: 
- sport 
- voetbal 
externe_link: "https://nos.nl/l/2285889"
feature_image: "https://nos.nl/data/image/2019/05/22/551853/1008x567.jpg"
---

<p>Sparta heeft zich op overtuigende wijze geplaatst voor de finale van de play-offs. De ploeg van trainer Henk Fraser was in Rotterdam met 3-0 te sterk voor TOP Oss.</p>
<p>Het eerste duel in het tweeluik was door Sparta al met 2-0 gewonnen. In de return op Het Kasteel kwamen de bezoekers nooit in de buurt van een stunt.</p>
<h2>Leuke openingsfase</h2>
<p>De wedstrijd kende een vermakelijk begin, waarin beide ploegen kansen kregen. Binnen een kwartier resulteerde dat in het openingsdoelpunt van Bart Vriends. De 1-0 betekende voor Sparta een grote stap in de richting van de finale.</p>
<p>Bij TOP Oss ebde het geloof dan ook langzaam weg. Na rust hadden de Brabanders wel het betere van het spel, maar gevaar stichtte de ploeg van Klaas Wels nauwelijks.</p>
<p>In de slotfase had vooral Ragnar Ache er nog zin in. Eerst prikte de Spartaan op aangeven van Halil Dervisoglu de 2-0 binnen en een minuut later schoot hij op fenomenale wijze de 3-0 tegen de touwen.</p>
<h2>Sparta nu tegen De Graafschap</h2>
<p>Voor Sparta, dat het reguliere seizoen in de eerste divisie afsloot als nummer twee, wacht nu een dubbele ontmoeting met De Graafschap (zaterdag en dinsdag). Als de Rotterdammers ook die ploeg weten te verslaan, keren ze na een seizoen terug in de eredivisie.</p>
