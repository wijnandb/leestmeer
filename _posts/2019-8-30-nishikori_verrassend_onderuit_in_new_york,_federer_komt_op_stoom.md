---
layout: post
title: "Nishikori verrassend onderuit in New York, Federer komt op stoom"
date: Fri, 30 Aug 2019 20:42:22 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/Ke67XiUfav8/2299655"
feature_image: "https://nos.nl/data/image/2019/08/30/573713/1008x567.jpg"
---

<p>Alex de Minaur heeft op de US Open voor een daverende verrassing gezorgd door de als zevende geplaatste Japanner Kei Nishikori te verslaan. De Australiër (ATP-38) won in vier sets: 6-2, 6-4, 2-6, 6-3.</p>
<p>Dat de 20-jarige De Minaur goed uit de voeten kan op hardcourt, bewees hij dit jaar al met toernooizeges in Sydney en Atlanta. Voor Nishikori is de US Open echter het favoriete grandslamtoernooi. Hij bereikte de finale in 2014 en stond in 2016 en 2018 in de halve finales. </p>
<p>De twee waren dus aan elkaar gewaagd en dat bleek vooral in de laatste set, die er een was om de vingers bij af te likken. Zeker in de rally's lieten de tennissers het beste van hun spel zien. Beide spelers gingen tot het uiterste, waarbij De Minaur zich onderscheidde met slechts twee afzwaaiers tegenover achttien voor de negen jaar oudere Nishikori.</p>
<p>Roger Federer bereikte voor de negentiende keer de derde ronde van de US Open. De Zwitser doet ook voor de negentiende keer mee en had vrijdag geen kind aan de Brit Daniël Evans: 6-2, 6-2, 6-2.</p>
<p>Evans en Federer hadden elkaar al vaker getroffen, maar tot dusverre zonder succes voor de Brit. Op Wimbledon in 2016 en op de Australian Open van dit jaar had Evans geen set van Federer kunnen winnen en ook in New York zat setwinst er geen moment in.</p>
<p>Federer, die in de eerste twee ronden op de US Open slordig had gespeeld met veel onnodige fouten, kwam tegen Evans veel beter voor de dag. Vooral in de tweede set maakte de Zwitser serverend indruk met vier lovegames. Pas bij een 2-0 voorsprong in de derde set kreeg hij twee breakpoints tegen.</p>
<p>Evans benutte er één en dat was meteen zijn laatste wapenfeit. De ontspannen spelende Federer benutte al na een uur en twintig minuten zijn eerste matchpoint.</p><img src="http://feeds.feedburner.com/~r/nossporttennis/~4/Ke67XiUfav8" height="1" width="1" alt=""/>
