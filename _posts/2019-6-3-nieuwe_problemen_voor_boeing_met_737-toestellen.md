---
layout: post
title: "Nieuwe problemen voor Boeing met 737-toestellen"
date: Mon, 03 Jun 2019 04:05:28 +0200
category: nieuws
externe_link: "https://nos.nl/l/2287385"
feature_image: "https://nos.nl/data/image/2019/06/03/554286/1008x567.jpg"
---

<p>De Amerikaanse luchtvaartautoriteit FAA heeft nieuwe problemen ontdekt binnen de 737-serie van Boeing. Onder de getroffen vliegtuigen zijn ook 737 MAX-toestellen. Dat type is in maart wereldwijd aan de grond gehouden na twee grote ongevallen met in totaal 346 doden.</p>
<p>Volgens de FAA kunnen een aantal 737-toestellen onderdelen bevatten die vervangen moeten worden. Het gaat om beweegbare panelen aan de voorkant van vleugels die tijdens opstijgen en landen opwaartse druk kunnen geven.</p>
<p>"Het gaat om een geleiderail op de neuskleppen die aan de voorkant van de vleugel zitten", zegt luchtvaartexpert Joris Melkert. "Bij een bepaalde productieserie zou dat railtje eerder scheuren kunnen vertonen dan de bedoeling is, omdat ze niet netjes zijn geproduceerd."</p>
<p>Het probleem is ontdekt bij onderhoud van de vliegtuigen. De FAA heeft nu bepaald dat het onderdeel binnen tien dagen moet worden vervangen. Tot die tijd mogen de vliegtuigen de lucht niet in.</p>
<p>"Mocht zo'n rail kapot gaan, dan is er op zich geen risico op neerstorten van het vliegtuig", zegt Melkert. "Maar je kunt wel schade aan het toestel krijgen en het kost veel geld om dat te repareren."</p>
<h2>Mogelijk honderden toestellen</h2>
<p>Het gaat volgens Boeing om twee toesteltypes die problemen kunnen krijgen: de 737NG en de 737 MAX. Daarvan bevatten in totaal 41 vliegtuigen waarschijnlijk het slecht geproduceerde onderdeel. 271 andere toestellen worden gecontroleerd op mogelijke fouten.</p>
<p>Melkert vermoedt dat de kosten voor vervanging van de geleiderail voor rekening van de toeleverancier komen. "Want daar is iets misgegaan."</p>
<p>Intussen werkt Boeing nog steeds aan een software-update die ervoor zorgt dat de 737 MAX weer de lucht in mag. Wanneer dat gaat gebeuren is nog altijd niet bekend. Melkert: "Er doen allerlei geruchten de ronde. Vorige week werd gezegd dat dat voor de zomer wel moet gaan lukken, maar de hoogste baas van luchtvaartmaatschappij Emirates zei dat het hem zou verbazen als dat voor de kerst al gebeurt."</p>
