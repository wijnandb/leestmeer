---
layout: post
title: "Van Aert wint ook massasprint in Dauphiné"
date: Thu, 13 Jun 2019 16:53:16 +0200
categories: 
- sport 
- wielrennen 
externe_link: "https://www.telegraaf.nl/sport/199733818/van-aert-wint-ook-massasprint-in-dauphine"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/dec9c1de-8e06-11e9-804a-02c309bc01c1.jpg"
---

<p class="intro">Wout van Aert heeft de vijfde etappe van het Critérium du Dauphiné gewonnen. Het was een grotendeels vlakke rit over 201 kilometer van Boën-sur-Lignon naar Voiron.</p> <p>De Belg van Jumbo-Visma won de sprint van het peloton, waarmee hij zich weer een alleskunner toonde. Van Aert was woensdag al de beste in een tijdrit. In de sprint hield hij de Ier Sam Bennett en de Fransman Julian Alaphilippe achter zich. De leiderstrui bleef in handen van de Brit Adam Yates. Vrijdag moet er in de zesde etappe weer worden geklommen. De finish ligt na de afdaling van de Col de Beaune in Saint-Michel-de-Maurienne.</p><p>De vroege vluchtgroep bestond ditmaal uit drie renners: de Fransen Yoann Bagot en Stéphane Rossetto en de Italiaan Alessandro de Marchi. Net als in de eerste etappe duurde het tot de laatste kilometer voordat alle vluchters waren ingerekend. De Marchi was de laatste die door Philippe Gilbert als eerste werd gepasseerd. Met de Noor Edvald Boasson Hagen reed de Belg vervolgens even vooruit, maar zij konden een massasprint niet voorkomen.</p><p>Daarin liet drievoudig wereldkampioen veldrijden Van Aert na een derde en een tweede plaats eerder in deze ronde zien dat hij ook in een massasprint uit de voeten kan, al ontbreken topsprinters als Dylan Groenewegen, Caleb Ewan en Elia Viviani wel in de Dauphiné.</p><p>Van Aert klom dankzij bonificatieseconden naar de vijfde plaats in het algemeen klassement. Hij leidt zowel in het jongeren- als het sprintklassement. „Ongelooflijk, ik had nooit verwacht Bennett hier te kloppen”, zei Van Aert, die in de laatste kilometers steun had van Lennard Hofstede, Pascal Eenkhoorn en de Amerikaan Neilson Powless. „We wisten dat het in de laatste 2 kilometer erg bochtig was. Het was noodzakelijk om al vroeg in positie te zitten. Mijn ploeggenoten hebben mij goed gebracht.”</p><p>Van Aert rijdt de komende dagen in dienst van kopman Steven Kruijswijk. „En ik ga proberen het groen mee naar België te nemen.”</p>
