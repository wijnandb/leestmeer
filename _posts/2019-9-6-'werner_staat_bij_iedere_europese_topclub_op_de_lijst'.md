---
layout: post
title: "'Werner staat bij iedere Europese topclub op de lijst'"
date: Fri, 06 Sep 2019 08:01:50 +0200
category: sport
externe_link: "https://nos.nl/l/2300542"
feature_image: "https://nos.nl/data/image/2019/09/06/575297/1008x567.jpg"
---

<p>Ondanks de afwezigheid van Leroy Sané kan de Duitse bondscoach Joachim Löw tegen Oranje putten uit een ruim arsenaal aan aanvallers. Meest logische vervanger van de geblesseerde Sané is Timo Werner. De 23-jarige spits van RB Leipzig verkeert in bloedvorm.</p>
<p>Een week geleden, vlak over de grens bij Venlo. Werner schittert in Mönchengladbach met liefst drie doelpunten. Vooral zijn versnelling bij de tweede goal valt op. "Die moet zich gaan inschrijven voor de Olympische Spelen", roept de commentator van dienst.</p>
<p>Werner, die dit seizoen al vijf competitietreffers liet noteren, is ondanks interesse van onder meer Bayern München trouw gebleven aan RB Leipzig en verlengde eind augustus dan eindelijk zijn contract tot de zomer van 2023. Toch is het een kwestie van tijd voordat hij naar de absolute top vertrekt.</p>
<p>Dat denkt ook Chima Onyeike. De conditietrainer van Willem II werkte eerder bij VfB Stuttgart bijna twee seizoenen samen met de destijds 18-jarige Werner. "Ik denk dat iedere Europese topclub hem op de lijst heeft staan. Met zijn snelheid en dreiging zorgt hij altijd voor gevaar."</p>
<h2>Startsnelheid</h2>
<p>In Stuttgart werd Werner gezien als het grootste talent van de club. Onyeike kan dat beamen. "Hij was pijlsnel, maar had nog geen fijne techniek. Soms onrustig aan de bal. Timo maakte nog weleens een foutje. Logisch ook voor zijn leeftijd. Maar hij had alles in huis om een hele grote te worden. Zijn waardes waren geweldig. Niemand kon tippen aan zijn startsnelheid."</p>
<p>Onyeike, voormalig spits met Nigeriaanse roots van onder meer Dordrecht, herinnert zich een persoonlijk onderhoud met Werner. "Fysiek werd hij vaak overrompeld. Ik vroeg hem naar zijn krachtprogramma. 'Ik doe geen kracht, in ieder geval mijn benen niet. Ik ben bang dat ik dan mijn snelheid verlies', zei hij."</p>
<p>"Dat leverde een leuke discussie op, waarin ik onder meer Usain Bolt als voorbeeld noemde. Het ging erom explosiviteit te trainen en Timo raakte uiteindelijk overtuigd."</p>
<p>In Stuttgart werd Werner snel volwassen. "De verwachtingen rondom hem waren hooggespannen. Hij was een jongen van de club, die op dat moment tegen degradatie speelde. Hij had het niet gemakkelijk. Er kwam veel op hem af. Ik denk dat die periode hem gehard heeft."</p>
<p>"Zijn keuze voor RB Leipzig drie jaar terug vond ik verstandig. Die speelstijl past bij hem. Als Timo in de rug van verdedigers wordt weggestuurd, is hij op zijn best."</p>
<h2>Hoed af</h2>
<p>Onyeike is Werner nooit uit het oog verloren. Af en toe is er ook nog contact. "Timo is een correcte jongen. Een fijne prof. Totaal niet arrogant. Hij doet wel zijn eigen ding. Als iedereen naar links gaat, wil hij nog weleens naar rechts gaan. Hij is simpelweg overtuigd van zijn eigen keuzes."</p>
<p>Inmiddels heeft de aanvaller al bijna 200 wedstrijden in de Bundesliga achter zijn naam staan, met liefst 68 goals tot gevolg. Onyeike neemt zijn hoed af. "Cijfers liegen niet. Ik denk dat het goed is dat hij nog minimaal een jaar bij Leipzig speelt en dan ook een vaste waarde wordt bij Duitsland. Dan komt die absolute topclub vanzelf."</p>
<p>Werner kwam in de afgelopen drie EK-kwalificatiewedstrijden maar 24 minuten in actie en spint nu vrijwel zeker garen bij de absentie van Sané. Tien goals in 25 interlands wist hij reeds te maken. Eén daarvan viel op 19 november vorig jaar tegen Oranje in de Nations League (2-2).</p>
<h2>Fluitconcerten</h2>
<p>In december 2016 werd hij door veel Duitse voetbalfans uitgekotst vanwege een veelbesproken schwalbe in het shirt van Leipzig tegen Schalke. Zelfs in de nationale ploeg kreeg Werner te maken met fluitconcerten. Met hulp van een psycholoog leerde hij om te gaan met de situatie.</p>
<p>De negatieve geluiden zijn inmiddels verstomd en Werner mag zich vanavond waarschijnlijk gaan opmaken voor een basisplaats tegen Oranje. Dan wachten hem duels met onder anderen Virgil van Dijk. Gevechten om naar uit te kijken.</p>
<p>Onyeike is er in Hamburg waarschijnlijk ook bij. "Ik ben personal coach geweest van Antonio Rüdiger en we zijn nog altijd bevriend. Hij zei dat ik naar de wedstrijd moest komen."</p>
<p>Met een knipoog: "Dan zit ik wel in het verkeerde vak, met Duitsers om mij heen. Ik ga in ieder geval specifiek op Timo letten. Als Oranje met 3-2 wint en hij scoort twee keer, ben ik wel tevreden."</p>
