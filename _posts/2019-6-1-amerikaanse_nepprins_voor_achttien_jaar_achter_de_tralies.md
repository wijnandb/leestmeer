---
layout: post
title: "Amerikaanse nepprins voor achttien jaar achter de tralies"
date: Sat, 01 Jun 2019 17:56:00 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/2QoedfqOunI/2287189"
feature_image: "https://nos.nl/data/image/2019/06/01/553979/1008x567.jpg"
---

<p>Een man die zich in de VS uitgaf voor een lid van het Saudisch koninklijk huis is tot een gevangenisstraf van achttien jaar veroordeeld, onder meer voor fraude.</p>
<p>De 48-jarige Anthony Gignac was voor hetzelfde vergrijp al eerder bestraft. Dat weerhield hem er niet van om het nog eens te proberen. Zich uitgevend voor de Saudische prins Khalid bin Al-Saud ging hij in 2015 opnieuw op zoek naar slachtoffers.</p>
<p>Om zijn rol geloofwaardig te maken, schafte hij valse diplomatieke nummerplaten aan voor zijn auto, valse insignes voor zijn lijfwachten, een traditionele Saudische garderobe en dure sieraden en horloges.</p>
<p>In zijn rol van steenrijke en invloedrijke Saudische prins hield hij slachtoffers voor dat ze mee konden liften op lucratieve investeringen, waar hij als lid van de Saudische koninklijke familie toegang toe zou hebben. Hij ondersteunde zijn verhaal met valse documenten die zijn koninklijke afkomst en rijkdom moesten bevestigen.</p>
<p>Slachtoffers uit de VS, Canada, het Verenigd Koninkrijk, Zwitserland en Hongkong vertrouwden Gignac en zijn nep-investeringsmaatschappij in twee jaar tijd meer dan 7 miljoen euro toe. Hij 'investeerde' dat geld in Ferrari's, Rolls-Royces, motorjachten, designkleding, vakanties en een peperduur appartement op Fisher Island bij Miami Beach in Florida.</p>
<p>In maart 2017 kreeg een beoogd slachtoffer argwaan, onder meer omdat de 'Saudische prins' tijdens diners met zichtbaar genoegen varkensvlees naar binnen werkte; iets wat een vroom moslim niet zal doen. Toen bleek dat het 'Saudische prins'-verhaal rammelde, stapte de man naar de politie.</p><img src="http://feeds.feedburner.com/~r/nosnieuwskoningshuis/~4/2QoedfqOunI" height="1" width="1" alt=""/>
