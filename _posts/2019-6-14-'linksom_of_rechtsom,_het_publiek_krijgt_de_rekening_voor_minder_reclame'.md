---
layout: post
title: "'Linksom of rechtsom, het publiek krijgt de rekening voor minder reclame'"
date: Fri, 14 Jun 2019 22:50:17 +0200
category: nieuws
externe_link: "https://nos.nl/l/2289097"
feature_image: "https://nos.nl/data/image/2019/06/14/556823/1008x567.jpg"
---

<p>"Als deze bezuiniging doorgaat, dan gaat het op vele fronten vele titels raken", zegt NPO-baas Shula Rijxman over de omroepplannen van mediaminister Arie Slob. Volgens Rijxman zullen de omroepen tientallen miljoenen verliezen. "En tientallen miljoenen, dat zijn heel veel programma's. Op radio, televisie, en NPO Start. Ik ben ongerust."</p>
<p>In het plan van Slob staat onder meer dat de publieke omroep grotendeels reclamevrij wordt. De kosten daarvan werden geschat op zo'n 60 miljoen euro, maar Ster-directeur Frank Volmer waarschuwt dat dat bedrag een stuk hoger zal liggen. "Onze berekeningen komen uit op 80 tot 90 miljoen minimaal. Slob houdt er geen rekening mee dat bezuinigende maatregelen door de publieke omroep weer tot lagere kijkcijfers kunnen leiden."</p>
<p>Zelfs als de minister de misgelopen inkomsten (deels) compenseert, "komt de rekening uiteindelijk linksom of rechtsom bij het publiek te liggen", zegt Volmer. "Het publiek gaat meer betalen en krijgt minder publieke omroep."</p>
<h2>'Kinderen niet geconfronteerd met reclame'</h2>
<p>Maar minister Slob ziet het grotendeels schrappen van reclames juist als iets positiefs voor het publiek. "Kinderen zullen door de grens van acht uur niet meer geconfronteerd worden met reclame. En de financiële afhankelijkheid van reclames bij de publieke omroep willen we ook van af."</p>
<p>Het schrappen van reclames komt na honderden miljoenen euro's aan eerdere bezuinigingen in de afgelopen jaren. TV-recensent Arjen Fortuin vreest opnieuw negatieve gevolgen voor de programmering. "Ik hoop niet dat er gedacht gaat worden dat alles wat nog wat reclamegeld opbrengt extra opgestuwd moet worden en over drie netten uitgesmeerd moet worden na achten."</p>
<p>De NPO is al één van de goedkoopste publieke omroepen van West-Europa:</p>
