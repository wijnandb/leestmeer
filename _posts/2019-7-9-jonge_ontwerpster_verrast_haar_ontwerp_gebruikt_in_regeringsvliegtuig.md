---
layout: post
title: "Jonge ontwerpster verrast: haar ontwerp gebruikt in regeringsvliegtuig"
date: Tue, 09 Jul 2019 18:10:05 +0200
category: nieuws
externe_link: "https://nos.nl/l/2292766"
feature_image: "https://nos.nl/data/image/2019/07/09/562339/1008x567.jpg"
---

<p>Een grote verrassing voor ontwerpster Deborah van de Leijgraaf uit Den Hoorn. Ze kwam er bij toeval achter dat het nieuwe regeringsvliegtuig kussentjes heeft met haar Delfts blauwe ontwerp. "Dit is hartstikke leuk en ze gaan de hele wereld over."</p>
<p>Het gaat om deze kussentjes, die op stoelen in het vliegtuig liggen: </p>
<p>Van de Leijgraaf kreeg afgelopen weekend een bericht van iemand die haar stof herkende in een filmpje over het nieuwe vliegtuig van het koningshuis en het kabinet. "Ik was erg verbaasd dat mijn ontwerp is gebruikt, zeker ook omdat ik helemaal van niets wist", vertelt ze tegen Omroep West. "Ik krijg wel eens een bericht dat iemand een stofje van me heeft gekocht. Maar omdat het vaak maar om een meter gaat, ben ik er nooit zo mee bezig."</p>
<p>Ze had niet kunnen bedenken dat haar ontwerp nu in het vliegtuig te vinden is. "Het is natuurlijk heel leuk, maar ik heb het nooit met deze intentie gemaakt. Dat het nu zo'n eigen leven gaat leiden en op bijzondere plekken terecht kan komen, is wel een compliment", vertelt de ontwerpster. "Het is toch mijn verhaal over Delft dat in dit vliegtuig ligt. En misschien houden ze wel een kussengevecht."</p>
<p>Van de Leijgraaf werd naar eigen zeggen per ongeluk ontwerpster, omdat ze jaren geleden thuis gordijntjes nodig had die ze zelf wilde maken. "Dat lukte zo goed dat ik steeds meer stoffen ging ontwerpen."</p>
<p>Ze komt oorspronkelijk uit Delft en wilde zelf iets in dat thema ontwerpen. "Zo is dit stofje ontstaan." In het ontwerp, dat ze in 2012 maakte, zitten onder meer grachtenhuisjes, een standbeeld van een koe dat de Beestenmarkt vertegenwoordigt, de scheve Oude Jan en de Delftse Molen de Roos. "En ik heb het allemaal opgefleurd met bloemen, vogels, vlinders en andere gezelligheid."</p>
<p>Wordt Van de Leijgraaf er nu ook rijk van als een lid van de koninklijke familie of de minister-president tegen haar stof leunt? "Zeker niet", lacht ze. "Er is ongeveer 170 dollar betaald voor 10 meter stof. En daar krijg ik zelf 10 procent van. Dus ik heb er zo'n 15 euro aan overgehouden. Maar het is natuurlijk wel een hele eer."</p>
<p>Afgelopen weekend mochten we binnenkijken in het nieuwe regeringsvliegtuig, heb jij het al gezien? </p>
