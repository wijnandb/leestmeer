---
layout: post
title: "Koeman: 'Andere landen gebruiken meer middelen om spelers over te halen'"
date: Mon, 02 Sep 2019 16:07:48 +0200
categories: 
- sport 
- voetbal 
externe_link: "https://nos.nl/l/2300057"
feature_image: "https://nos.nl/data/image/2019/09/02/574471/1008x567.jpg"
---

<p>Hij wilde het even duidelijk gezegd hebben, bondscoach Ronald Koeman. "Ik heb niet gesuggereerd dat de Marokkaanse voetbalbond Mohammed Ihattaren met geld wil overhalen voor Marokko te spelen."</p>
<p>Ihattaren gaf afgelopen week bij de KNVB aan niet geselecteerd te willen worden voor Jong Oranje. De jonge speler van PSV wil in alle rust kunnen nadenken bij welk land zijn internationale toekomst ligt: Marokko of Nederland.</p>
<p>Koeman liet zich eerder over de kwestie uit, had het over 100.000 euro die Marokko wellicht betaalde, maar verduidelijkte maandag zijn standpunt. "In algemene zin: er zijn landen die met andere middelen proberen een speler voor een land te laten uitkomen. Of dat nu geld is of het bezoeken van trainingen laat ik in het midden. Er is veel meer druk op spelers vanuit andere landen. Wij proberen dat bij de KNVB netjes te begeleiden."</p>
<p>Dat Ihattaren zich heeft afgemeld voor Jong Oranje wil volgens Koeman niet zeggen dat de jonge PSV'er zijn keuze al heeft bepaald. "Dat zegt niets. Hij heeft het moeilijk met de beslissing en dat ik snap ik wel. Het is een speler van 17 jaar. Dit is in overleg gebeurd."</p>
<h2>Voetbalnationaliteit</h2>
<p>Ihattaren werd vorig jaar Europees kampioen met Oranje Onder-17 en hij speelde ook al voor Onder-19. Door zijn optredens voor diverse Nederlandse jeugdelftallen wordt hij door de FIFA beschouwd als 'voetbal-Nederlander'.</p>
<p>Als Ihattaren een bindende A-interland, een kwalificatiewedstrijd of een wedstrijd op een eindtoernooi, voor Nederland speelt, is zijn keuze definitief. Tot die tijd mag hij nog veranderen. In theorie kan hij nog steeds voor Marokko kiezen als hij in een oefeninterland voor Oranje uitkomt.</p>
<p>Andersom geldt dit niet. Ihattaren kan geen oefeninterland voor Marokko spelen, ook niet voor Jong Marokko, en daarna toch voor Oranje kiezen. Dat komt omdat hij daarvoor eerst bij de FIFA een verzoek moet indienen voor het veranderen van zijn voetbalnationaliteit. Dit kan volgens de FIFA-regels maar één keer. Als hij nooit voor jeugdteams van Oranje was uitgekomen, had dit nog wel gekund zonder gevolgen.</p>
