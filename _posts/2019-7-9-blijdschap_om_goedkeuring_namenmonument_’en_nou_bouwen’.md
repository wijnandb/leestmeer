---
layout: post
title: "Blijdschap om goedkeuring Namenmonument: ’En nou bouwen’"
date: Tue, 09 Jul 2019 10:06:26 +0200
categories: 
- entertainment 
- opinie 
externe_link: "https://www.telegraaf.nl/nieuws/189153024/blijdschap-om-goedkeuring-namenmonument-en-nou-bouwen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/73209f38-a220-11e9-ab22-02d2fb1aa1d7.jpg"
---

<p class="intro">De emoties golfden door de rechtszaal. Enkele tientallen aanwezigen klapten bij het horen van de goedkeuring voor de bouw van het Namenmonument. Een enkeling liet de tranen de vrije loop. Jeroen Krabbé zat ook tussen de toeschouwers. Hij was een van de eerste om Auschwitz Comité-voorzitter Jacques Grishaver te feliciteren. „En nou bouwen.”</p> <p>Hoewel het Holocaust Namenmonument niet in het bestemmingsplan van de Weesperstraat paste, mag het toch gebouwd worden in een plantsoen van de Weesperstraat. Het Amsterdamse college van B&amp;W heeft zich in 2017 terecht beroepen op een vrijstelling in het bestemmingsplan, oordeelde de rechtbank van Amsterdam.</p><p>Vrees veiligheid</p><p>Verschillende bewonersverenigingen waren tegen de bouw van het monument, omdat zij voor de veiligheid van de buurt vreesden. In de rechtszaal bleek enkele weken geleden dat zij ook verbolgen zijn over het gebrek aan inspraak tijdens de procedure. De rechter sprak zijn begrip uit voor die irritatie, maar stelde dat zij als eisers een alternatieve locatie hadden kunnen noemen die tot minder weerstand zou leiden. Dat is zowel in het voortraject als tijdens de rechtszaak niet gebeurd.</p><p>De rechter: „De raad, eigenaar van de grond, heeft ook unaniem ingestemd met de komst van het Namenmonument. Dan mag B&amp;W gebruik maken van de vrijstelling in het bestemmingsplan. Dan nog zijn er grenzen aan de vrijstelling. Zo mag de omgeving niet onomkeerbaar wijzigen. Maar dat zal met de komst van het monument ook niet gebeuren. Het verkeersplan blijft hetzelfde en voetgangers kunnen gewoon via het monument hun weg vervolgen.”</p><p>Spanningen en zenuwen</p><p>Voorzitter Jacques Grishaver, die al dertien jaar strijdt voor de komst van het Namenmonument, reageerde ingetogen blij. „Dit is natuurlijk fantastisch. Ik heb heel erg in de spanningen en zenuwen gezeten. Maar nu kunnen we eindelijk gaan beginnen met bouwen.” Hij houdt een slag om de arm. „De tegenstanders gaan misschien nog wel weer op wat voor manier dan ook bezwaar maken. Daar stel ik me toch ergens wel op in.”</p><p>Mevrouw Grishaver kuste en knuffelde alle medestanders. Voor haar is het vooral een overwinning voor haar familie. „En voor alle Joodse families. Wij kunnen nergens naar terug als we aan hen denken. Wij hebben niks. Nu krijgen zij eindelijk een plek. Ja, daar ben ik ongelofelijk blij mee.”</p>
