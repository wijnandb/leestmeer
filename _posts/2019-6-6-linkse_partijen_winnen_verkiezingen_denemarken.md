---
layout: post
title: "Linkse partijen winnen verkiezingen Denemarken"
date: Thu, 06 Jun 2019 02:08:46 +0200
category: nieuws
externe_link: "https://nos.nl/l/2287808"
feature_image: "https://nos.nl/data/image/2019/06/06/554890/1008x567.jpg"
---

<p>De sociaaldemocraten hebben de parlementsverkiezingen in Denemarken gewonnen. De Deense premier Lars Lokke Rasmussen heeft het verlies van zijn liberale partij erkend.</p>
<p>Daardoor is de weg naar het premierschap vrij voor de sociaaldemocratische partijleider Mette Frederiksen. Zij is 41 en zou de jongste Deense premier ooit kunnen worden.</p>
<p>Nu bijna alle stemmen zijn geteld, lijken de sociaaldemocraten en vier andere linkse partijen samen 91 van de 179 zetels in het parlement te hebben en dat is een meerderheid. Dat betekent dat Denemarken mogelijk een linkse regering krijgt.</p>
<p>Frederiksen zei na haar overwinning dat de Denen een nieuwe koers voor het land hebben gekozen. "Na vanavond zetten we welzijn weer voorop in Denemarken. Welzijn, klimaat, onderwijs, kinderen, de toekomst. Nu moeten we hopen dat we Denemarken kunnen veranderen."</p>
<p>De sociaaldemocraten wisten veel kiezers voor zich te winnen met plannen voor een strenger asielbeleid. Zo pleitte de partij in de campagne ervoor een jaarlijks maximumaantal in te voeren voor migranten en wil de partij een opvangcentrum buiten Europa opzetten. Daarnaast moeten er strengere regels komen voor migranten die al Denemarken zijn. </p>
<p>De partij steunde ook enkele migratiewetten die het vorige kabinet had ingevoerd, zegt correspondent Rolien Créton. "In bepaalde wijken waar veel migranten zijn, kan criminaliteit dubbel worden bestraft. En kinderen vanaf 1 jaar oud moeten verplicht naar de peuterschool om de Deense taal te leren."</p>
<p>Ook steunden de sociaaldemocraten plannen om de boerka te verbieden en werd voor een plan gestemd om waardevolle spullen van asielzoekers af te pakken bij binnenkomst. "Denemarken heeft nu zo'n beetje het strengste beleid in Europa", zegt Créton. Alle maatregelen waren volgens het kabinet nodig om de welvaartsstaat in stand te houden.</p>
<h2>Populisten verliezen</h2>
<p>De rechts-populistische Deense Volkspartij leed bij de verkiezingen een zwaar verlies. Het lijkt erop dat die is gehalveerd ten opzichte van de vorige verkiezingen in 2015. Volgens Créton heeft onder meer het anti-Europees sentiment waarop de partij inspeelde, averechts gewerkt. "De partij had na de brexit voorgesteld om de EU te verlaten, maar dat plan hebben ze snel laten vallen omdat de Denen geschrokken zijn van de brexit. Nu lijkt het land meer pro-EU dan ooit te zijn."</p>
<p>Partijleider Kristian Thulesen Dahl van de Volkspartij zei gisteren tegen de pers dat zijn partij niet goed genoeg is geweest. Hij nam de verantwoordelijkheid voor het verlies op zich, maar zei dat hij wel wil aanblijven als partijleider.</p>
