---
layout: post
title: "Shell betaalt geen winstbelasting in Nederland"
date: Tue, 21 May 2019 18:36:12 +0200
categories: 
- financieel 
- economie 
externe_link: "https://nos.nl/l/2285715"
feature_image: "https://nos.nl/data/image/2019/04/15/543805/1008x567.jpg"
---

<p>Shell betaalt in Nederland geen winstbelasting. Dat geven president-directeur van Shell Nederland Marjan van Loon en directeur belastingafdracht Alan McLean toe in een interview met Elsevier Weekblad.</p>
<p>Nederland kent voor multinationals met een hoofdkantoor in ons land een fiscaal vriendelijke regeling. Tal van kosten voor het hoofdkantoor kunnen worden afgetrokken.</p>
<p>Bij Shell Nederland is de winst die gemaakt wordt (1 miljard euro in 2016 en 1,3 miljard in 2017) verrekend met de kosten, waardoor de winst omsloeg in verlies en over verlies hoeft geen vennootschapsbelasting betaald te worden. Shell betaalt alleen vennootschapsbelasting voor de NAM, die voor 50 procent eigendom is van het bedrijf. In 2018 was dat 230 miljoen euro.</p>
<h2>Eerlijk belasting</h2>
<p>De twee topbestuurders zeggen dat Shell geen misbruik van het belastingsysteem maakt of belastingen ontwijkt, maar gewoonweg de mogelijkheden benut die de fiscale regels bieden. De regels zijn bovendien speciaal opgesteld om grote internationale bedrijven naar Nederland te halen of te houden. "We betalen eerlijk belasting, zowel naar de letter als naar de geest van de wet", aldus McLean.</p>
<p>De staat loopt weliswaar belastinginkomsten mis, maar daartegenover staat dat het hoofdkantoor veel banen en investeringen voor Nederland oplevert, aldus Shell. Het bedrijf betaalt bovendien andere belastingen als accijnzen, btw, loonbelasting en dividendbelasting. Volgens Van Loon bedroeg dat in 2018 4,5 miljard euro.</p>
<p>Dagblad Trouw schreef vorig jaar al dat Shell geen winstbelasting betaalt. Shell was boos dat belastinggegevens naar de krant gelekt waren. Ook belastinggegevens van bedrijven zijn vertrouwelijk.</p>
<p>De Tweede Kamer houdt volgende week woensdag een rondetafelgesprek over de belastingafdracht van multinationals. Naast Shell zitten AkzoNobel en Philips aan tafel. Daarbij zou het wat Shell betreft niet alleen moeten gaan over de fiscaal vriendelijke regelingen maar ook over de voordelen van grote bedrijven voor de schatkist en de economie.</p>
