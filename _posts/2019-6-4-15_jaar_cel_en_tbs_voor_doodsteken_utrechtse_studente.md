---
layout: post
title: "15 jaar cel en tbs voor doodsteken Utrechtse studente"
date: Tue, 04 Jun 2019 13:39:01 +0200
category: nieuws
externe_link: "https://nos.nl/l/2287576"
feature_image: "https://nos.nl/data/image/2019/05/14/549808/1008x567.jpg"
---

<p>De man die de Utrechtse studente Laura Kosman in haar woning doodstak, is veroordeeld tot 15 jaar celstraf en tbs met dwangverpleging. De 32-jarige Zamir M. was haar ex-vriend en zou niet hebben kunnen verkroppen dat ze de relatie had verbroken.</p>
<p>Het lichaam van de 24-jarige studente werd vorig jaar juli gevonden in haar studentenhuis in de Bosboomstraat in Utrecht. Haar ex-vriend werd al snel aangehouden. Hij had kort voor haar dood nog vastgezeten omdat hij de vrouw wekenlang had gestalkt nadat ze hun relatie had verbroken. Van de politie had ze daarom een alarmknop gekregen.</p>
<h2>Moord</h2>
<p>Op de dag dat de vrouw gedood werd, kwam M. het huis binnen door te doen alsof hij daar zelf woonde. Hij droeg latex handschoenen en had een mes bij zich. Volgens de rechtbank blijkt daaruit dat hij van plan was haar te vermoorden.</p>
<p>Binnen wachtte hij drie uur op zijn ex. Daarna viel hij haar van achteren aan en stak meerdere keren op haar in.</p>
<p>M. heeft zelf steeds ontkend dat hij haar die dag bewust neerstak. Hij verklaarde dat Laura op hem afkwam met een mes. Bij de worsteling die volgde, zou de vrouw zichzelf in de hals hebben gestoken. M. zegt dat hij handelde in een black-out.</p>
<p>De rechter rekent het de man aan dat hij nooit openheid van zaken heeft gegeven. Ook sprak de rechter over de angst die Laura Korsman moet hebben gehad. Daarnaast is in de straf meegenomen dat de man al eens eerder is veroordeeld voor stalking en bedreiging van een andere ex. Naast de celstraf en tbs moet de man ook een schadevergoeding van tienduizenden euro's betalen aan de ouders van het slachtoffer.</p>
<p>Het Openbaar Ministerie eiste eerder 18 jaar cel en tbs met dwangverpleging.</p>
