---
layout: post
title: "Oranje eindelijk naar huis: 'Huldiging past in mijn ogen bij winst'"
date: Tue, 09 Jul 2019 14:37:44 +0200
category: sport
externe_link: "https://nos.nl/l/2292732"
feature_image: "https://nos.nl/data/image/2019/07/09/562276/1008x567.jpg"
---

<p>Twee dagen na de verloren WK-finale hebben de Oranjevrouwen in Zeist het succesvol verlopen toernooi in Frankrijk eindelijk echt afgesloten. Terug naar huis en familie, even op vakantie. Geen uitgebreide huldiging in het land. Het is mooi geweest.</p>
<p>"Een huldiging past in mijn ogen bij winst, bij de eerste plaats", legt aanvoerder Sari van Veenendaal het gevoel van de speelsters van Oranje uit. "Ik ben er klaar mee. Het is een mooi toernooi geweest en we zijn lang samen geweest. Het is echt tijd om naar huis te gaan."</p>
<h2>Afscheid in Zeist</h2>
<p>Oranje had vandaag gehuldigd kunnen worden. Eensgezind besloten de speelsters daarvan af te zien. Ze namen afscheid van elkaar bij de campus van de KNVB in Zeist. Met een beetje een dubbel gevoel. Jackie Groenen, die Nederland tegen Zweden naar de finale schoot: "Ik ben blij dat ik naar huis mag, maar het is jammer dat zo'n gave fase voorbij is. We zijn toch zo'n acht weken bij elkaar geweest. Dat is lang. Het was al familie, nu nog meer."</p>
<p>"Het zal thuis even wennen zijn", geeft bondscoach Sarina Wiegman toe bij het vertrek in Zeist. Ze begrijpt dat de speelsters na de verloren WK-finale geen zin hadden in een uitgebreide huldiging. Of?</p>
<h2>Geen hoofdprijs</h2>
<p>"Het is heel mooi dat Nederland zo achter ons staat en dat zoveel mensen de moeite hebben genomen naar Frankrijk te komen. Eigenlijk wil je het publiek dan wel bedanken, maar dat doe je als je een gouden plak hebt. Zilver is hartstikke mooi, super mooi, maar het is niet de hoofdprijs."</p>
<p>Wiegman hoeft haar meiden niet lang te missen. Op 26 augustus komen de Oranjevrouwen weer bij elkaar. Op 30 augustus start de kwalificatie voor het Europees kampioenschap. Uit bij Estland. "Dat zal in een heel andere ambiance zijn", weet Wiegman nu al.</p>
