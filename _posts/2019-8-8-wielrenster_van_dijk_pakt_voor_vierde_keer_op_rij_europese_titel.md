---
layout: post
title: "Wielrenster Van Dijk pakt voor vierde keer op rij Europese titel"
date: Thu, 08 Aug 2019 11:45:00 +0200
categories: 
- sport 
- wielrennen 
externe_link: "https://www.telegraaf.nl/sport/2000117284/wielrenster-van-dijk-pakt-voor-vierde-keer-op-rij-europese-titel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/60ebfb0a-b9c7-11e9-91d8-02d2fb1aa1d7.jpg"
---

<p class="intro">Ellen van Dijk heeft voor de vierde opeenvolgende keer de Europese titel bij de individuele tijdrit veroverd. Zij was donderdag in Alkmaar over het parcours van 22,4 kilometer met een tijd van 28:07 veruit de beste. Brons was er voor haar landgenote Lucinda Brand.</p> <p>De echte grote concurrentie ontbrak voor Van Dijk. Regerend wereldkampioene Annemiek van Vleuten, die Van Dijk eind juni nog van de Nederlandse titel afhield, liet het EK schieten. Datzelfde deed Anna van de Breggen, de nummer 2 van het afgelopen WK.</p><p>De andere Nederlandse deelneemster, Brand deed in Alkmaar 28 minuten en 59 seconden over de race tegen de klok. Die tijd was goed voor een derde plek en dus brons. Zo beklom zij naast Van Dijk ook het podium. De Duitse Lisa Klein eindigde in 28:37 als tweede.</p><p>Rugklachten</p><p>Van Dijk begreep dat de verwachtingen hoog waren en dat haar vierde titel op rij haast als vanzelfsprekend klonk. „Maar zo makkelijk gaat het niet”, vertelde ze. „Het klinkt simpel: je bent de favoriet en je wint. Maar ik kamp al een tijd met rugklachten en het was zelfs lang onzeker of ik hier zou starten.”</p><p>Van Dijk had een goed voorjaar met onder meer winst in Dwars door Vlaanderen. „Daarna ben ik wel gaan sukkelen met mijn rug. Ik kon ook vaak niet in een tijdritpositie fietsen.” Dat de race in Alkmaar voorspoedig was verlopen leverde behalve het goud en de Europese kampioenstrui ook opluchting op. „Het WK, volgende maand in Yorkshire, is mijn volgende doel. Dit was een belangrijk moment in mijn voorbereiding. Daarbij ging het er vooral ook om of mijn rug het zou houden. Was dat niet gebeurd dan had ik het seizoen misschien voortijdig moeten beëindigen.”</p><p>De Europese titel van Van Dijk was na het goud van woensdag op de gemengde ploegaflossing (overigens zonder Van Dijk) het tweede succes voor Nederland.</p><p>Tijdrit mannen</p><p>Bij de mannen, die eveneens ruim 22 kilometer afleggen, komt donderdag de eerste renner om 15:00 uur van het startpodium.</p><p>Titelverdediger Victor Campenaerts uit België ontbreekt in Alkmaar waar zijn jonge landgenoot Remco Evenepoel als één van de favorieten geldt. De 19-jarige coureur verraste zaterdag met winst in de Clásica San Sebastián en geldt ook als een goed tijdrijder. Sebastian Langeveld en Jos van Emden zijn de Nederlanders die aan de start staan.</p>
