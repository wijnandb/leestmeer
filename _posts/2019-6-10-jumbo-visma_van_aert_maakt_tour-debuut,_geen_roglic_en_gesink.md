---
layout: post
title: "Jumbo-Visma: Van Aert maakt Tour-debuut, geen Roglic en Gesink"
date: Mon, 10 Jun 2019 11:57:29 +0200
categories: 
- sport 
- wielrennen 
externe_link: "https://nos.nl/l/2288410"
feature_image: "https://nos.nl/data/image/2019/06/10/555868/1008x567.jpg"
---

<p>Wél Wout van Aert. Geen Primoz Roglic en Robert Gesink. Dat zijn de conclusies na de bekendmaking van de Tour de France-ploeg van Jumbo-Visma.</p>
<p>Het team rekent opnieuw op de kwaliteiten van sprinter Dylan Groenewegen en voor het klassement op Steven Kruijswijk. De kopmannen worden gesteund door Mike Teunissen, de Noor Amund Jansen, de Duitser Tony Martin, de Nieuw-Zeelander George Bennett en de Belgische Tourdebutanten Wout van Aert en Laurens De Plus.</p>
<p>Wout van Aert heeft op Twitter aangekondigd dat hij de Tour de France zal rijden.</p>
<p>Merijn Zeeman: "Wout is klaar voor die volgende stap. Hij is een versterking voor ons team. Hij reed niet te veel koersdagen en Wout heeft zich ideaal voorbereid. Na de Tour rijdt hij de Prudential Ride en daarna start de voorbereiding op zijn cross-seizoen."</p>
<h2>Geen Gesink en Roglic</h2>
<p>Robert Gesink mist de Tour de France. De klimmer is onvoldoende hersteld van zijn bekken- en sleutelbeenbreuk die hij in Luik-Bastenaken-Luik opliep. Daardoor miste Gesink ook al de Giro d'Italia.</p>
<p>Ook Primoz Roglic heeft de selectie van Jumbo-Visma niet gehaald. In de Giro d'Italia eindigde Roglic op het podium, maar hij is fysiek onvoldoende hersteld van zijn inspanningen om de Tour de France te kunnen rijden. Roglic, die vorig jaar nog vierde in de Ronde van Frankrijk werd, heeft nog te veel last van zijn kwetsuren na zijn valpartijen in de Ronde van Italië.</p>
<h2>Kruijswijk en Van Aert</h2>
<p>Bij Jumbo-Visma zijn ze van mening dat het ontbreken van Gesink en Roglic geen invloed heeft op de sterkte van de selectie voor de Tour. De ploeg ziet in Laurens de Plus de ideale knecht die tot de finales in het hooggebergte met kopman Steven Kruijswijk meekan. Daarnaast heeft Jumbo-Visma vertrouwen in Wout van Aert, die een hoogtestage met Kruijswijk in de Sierra Nevada heeft afgewerkt.</p>
<p>Momenteel zijn Wout van Aert en Steven Kruijswijk samen actief in de Dauphiné. Daarin pakte Van Aert zondag in de eerste etappe de witte jongerentrui.</p>
