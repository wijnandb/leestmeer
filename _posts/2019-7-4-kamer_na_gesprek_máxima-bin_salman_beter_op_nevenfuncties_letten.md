---
layout: post
title: "Kamer na gesprek Máxima-Bin Salman: beter op nevenfuncties letten"
date: Thu, 04 Jul 2019 17:00:03 +0200
category: nieuws
externe_link: "https://nos.nl/l/2292040"
feature_image: "https://nos.nl/data/image/2019/06/29/559981/1008x567.jpg"
---

<p>Nevenfuncties van leden van het Koninklijk Huis moeten door het kabinet beter worden bekeken en beoordeeld. Een meerderheid in de Tweede Kamer steunde vanmiddag een voorstel met die strekking van D66 en GroenLinks.</p>
<p>Het voorstel komt na het gesprek van koningin Máxima met de Saudische kroonprins Mohammed Bin Salman tijdens de G20-top in Japan vorige week.</p>
<p>De Kamer vindt dat Máxima door het overleg met de Saudiër in een kwetsbare positie is gekomen. De Kamer noemt het nu belangrijk dat Máxima met haar functie niet in politiek vaarwater komt en dat het kabinet daar beter op gaat letten.</p>
<p>Een paar dagen voor het gesprek in Osaka kwam een onderzoeker van de VN tot de conclusie dat er "geloofwaardig bewijs" is dat Bin Salman en andere belangrijke functionarissen verantwoordelijk zijn voor de moord op de Saudische journalist Jamal Khashoggi.</p>
<p>Máxima sprak in haar functie als VN-gezant met de omstreden kroonprins. De koningin zet zich al jaren in voor de toegang van met name meisjes in ontwikkelingslanden tot bankzaken en leningen. De moord op de journalist bracht ze niet ter sprake.</p>
<h2>Politiek Vaarwater</h2>
<p>De VN-rapporteur die de moord op Khashoggi onderzocht, uitte felle kritiek op de ontmoeting tussen Máxima en de Saudische kroonprins. Ook verschillende partijen in de Kamer reageerden kritisch en verontwaardigd.</p>
<p>Minister Blok van Buitenlandse Zaken zei maandag al dat het werk van VN-gezant en de politieke actualiteit niet met elkaar vermengd moeten worden. Het gesprek tussen Máxima en Bin Salman was volgens hem onvermijdelijk. </p>
