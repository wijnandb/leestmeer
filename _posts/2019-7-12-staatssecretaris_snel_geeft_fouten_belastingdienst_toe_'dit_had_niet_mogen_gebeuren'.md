---
layout: post
title: "Staatssecretaris Snel geeft fouten Belastingdienst toe: 'Dit had niet mogen gebeuren'"
date: Fri, 12 Jul 2019 21:44:03 +0200
category: nieuws
externe_link: "https://nos.nl/l/2293241"
feature_image: "https://nos.nl/data/image/2019/07/12/563103/1008x567.jpg"
---

<p>De verantwoordelijk staatssecretaris Menno Snel zei over de blunders van de Belastingdienst dat er sprake was van een 'tunnelvisie' en dat de 'menselijke maat uit het oog was verloren'. Honderden, mogelijk duizenden ouders hebben ten onrechte kinderopvangtoeslag terugbetaald. Maar hoezeer de staatssecretaris ook door het stof ging, het betekent niet dat de gedupeerden hun geld vandaag nog terugzien.</p>
<p>Politiek duider Arjan Noorlander interviewde de staatssecretaris. Hoe heeft dit kunnen gebeuren?</p>
<h2>Aantal gedupeerden onbekend</h2>
<p>Meer dan driehonderd ouders hebben te maken met de situatie. Zij zaten jarenlang in de problemen nadat de fiscus door verouderde informatie ten onrechte kinderopvangtoeslagen had stopgezet. "Dit had niet moeten gebeuren, daar zijn we over uit."</p>
<p>"Het ging om grote bedragen, van die mensen hebben we het in beeld en we willen niets liever dan deze mensen tegemoet komen, maar eigenlijk vind ik dat we niet alleen deze mensen tegemoet moeten komen, maar ook die andere groep mensen die hier wellicht ook last van heeft", zegt de staatssecretaris. Mogelijk zijn namelijk veel meer ouders de dupe geweest van fouten bij de Belastingdienst waardoor toeslagen ten onrechte zijn geweigerd. Maar hoeveel dat er precies zijn, dat weet de staatssecretaris niet.</p>
<p>En volgens Snel is dat ingewikkelder dan je zou denken: "We vragen op dit moment de auditdienst van het Rijk om dit voor ons in beeld te brengen, want we moeten dat natuurlijk wel weten."</p>
<h2>Terugbetalen</h2>
<p>Het zal nog wel even duren voordat de gedupeerde ouders hun geld terugkrijgen: "Ik zou niets liever zeggen dan: we kunnen u morgen eindelijk tegemoet komen aan het onrecht dat u is aangedaan."</p>
<p>Maar volgens Snel is dit ingewikkeld: "Binnen de Toeslagenwet mogen we niet langer dan vijf jaar terugkijken, dat zou betekenen voor ouders voor wie wij in 2014, 2013 of 2012 toeslagen hebben teruggevorderd dat die niet meer geholpen zouden kunnen worden. Ik heb een truc nodig waardoor ik dat wel kan doen."</p>
<p>Snel vertelt dat hij hiervoor de commissie-Donner heeft ingesteld, de commissie moet hem te helpen een methode te vinden om de gedupeerde mensen rechtmatig en op de goede manier tegemoet te komen in hun ongemak. </p>
<h2>Etnisch profileren</h2>
<p>Rond de zaak zijn er aanwijzingen dat de Belastingdienst registreert of mensen die toeslagen krijgen uit Nederland komen, of ook een buitenlandse nationaliteit hebben. Op die manier zou de Belastingdienst 'etnisch profileren' bij het administreren van wie er toeslagen krijgen. Snel noemt dit een 'vergaande beschuldiging'.</p>
<p>"Bij het vermoeden van fraude speelt nationaliteit, en etniciteit al helemaal, geen rol." zegt Snel. "Een groep mensen is geselecteerd afhankelijk van bij welk gastouderbureau ze zitten, het had nooit iets te maken met nationaliteit of etniciteit dus dat kan je niet zo zeggen."</p>
