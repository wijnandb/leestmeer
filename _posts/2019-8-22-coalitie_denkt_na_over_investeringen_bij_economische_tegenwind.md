---
layout: post
title: "Coalitie denkt na over investeringen bij economische tegenwind"
date: Thu, 22 Aug 2019 08:10:24 +0200
category: politiek
externe_link: "https://nos.nl/l/2298479"
feature_image: "https://nos.nl/data/image/2019/08/22/571695/1008x567.jpg"
---

<p>Het kabinet denkt erover om miljarden te reserveren voor investeringen in de toekomst. Dat bevestigen bronnen in Den Haag. Het is nog onduidelijk of het geld in een fonds gaat, of dat het op een andere manier in de Rijksbegroting wordt geregeld. "Het plan is nog niet zo concreet", zegt politiek verslaggever Lars Geerts. "Een fonds is een van de mogelijkheden."</p>
<p>De Telegraaf schreef vanmorgen dat de coalitie misschien een miljardenfonds wil oprichten voor als er economische tegenwind opsteekt. Dat zou onderdeel zijn van de begrotingsonderhandelingen, die deze week in aanloop naar Prinsjesdag zijn begonnen.</p>
<p>Bronnen beamen tegenover de NOS dat er inderdaad wordt nagedacht over het opzijzetten van miljarden nu het economisch nog goed gaat. Dat geld kan dan worden ingezet voor bijvoorbeeld infrastructuur en kenniseconomie als het economisch slechter gaat.</p>
<p>Het plan moet nog worden uitgewerkt. Het is nog niet duidelijk hoeveel geld ermee is gemoeid. Volgens De Telegraaf wordt op het Binnenhof gesproken over maximaal 50 miljard euro, die op de kapitaalmarkt moet worden geleend. Dat is op dit moment zeer voordelig: de rente is negatief zodat de staat aan het lenen van geld verdient. Als het allemaal doorgaat moet het plan op Prinsjesdag worden gepresenteerd.</p>
<h2>Gure wind</h2>
<p>Directeur Van Geest van het Centraal Planbureau waarschuwde vorige week dat er een "gure" economische wind opsteekt. Dat heeft te maken met de handelsoorlog tussen de VS en China, de dreigende brexit en de onzekere politieke situatie in Italië. Maar minister Hoekstra zei maandag dat er vooralsnog geen reden is "om onszelf in de put te praten". "De Nederlandse economie ziet er voor volgend jaar nog behoorlijk solide uit."</p>
<p>Het kabinet wil daarom nu al iets doen om te voorkomen dat het straks minder gaat, zegt Lars Geerts. "Dat kan variëren van enkele miljarden tot 50 miljard", zei Geerts. "De staatsschuld hebben we in de afgelopen jaren al behoorlijk teruggebracht, dus het risico om weer wat extra te gaan lenen is weer wat kleiner. Grote kans dat we hier op Prinsjesdag meer over horen."</p>
