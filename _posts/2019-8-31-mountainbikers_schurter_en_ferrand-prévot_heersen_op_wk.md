---
layout: post
title: "Mountainbikers Schurter en Ferrand-Prévot heersen op WK"
date: Sat, 31 Aug 2019 20:14:10 +0200
categories: 
- sport 
- wielrennen 
externe_link: "https://nos.nl/l/2299781"
feature_image: "https://nos.nl/data/image/2019/08/31/573973/1008x567.jpg"
---

<p>Nino Schurter is in het Canadese Monte Sainte-Anne voor de achtste keer in zijn rijke carrière wereldkampioen geworden. Bij de vrouwen reed Pauline Ferrand-Prévot op indrukwekkende wijze naar de wereldtitel.</p>
<p>Schurter won in 2008 al olympisch brons in Peking en voegde daar in de jaren daarna olympisch zilver (2012) en goud (2016), negen WK-medailles, een Europese titel en zes wereldbekers aan toe.</p>
<p>De 33-jarige Zwitser - bezig aan zijn tiende WK - zag in de tweede en derde ronde een versnelling nog beantwoord worden door de concurrentie, maar in de vijfde ronde rukte hij zich dan echt los en was de vogel gevlogen. </p>
<p>Schurter werd dit jaar in de wereldbeker al drie keer geklopt door Mathieu van der Poel, maar die sloeg de WK over. Milan Vader kwam in de tweede ronde ten val en gaf een ronde later op omdat hij te veel last had van een scheenbeen.</p>
<h2>Ferrand-Prévot indrukwekkend naar goud</h2>
<p>Pauline Ferrand-Prévot was bij de vrouwen een klasse apart. De Zwitserse Jolanda Neff finishte als tweede, Rebecca McConnell uit Australië veroverde het brons.</p>
<p>Olympisch en wereldkampioene Neff nam meteen de leiding in de wedstrijd in Monte Sainte-Anne, maar werd overvleugeld door McConnell.</p>
<p>Pal voor het einde van de vierde van zes ronden denderde Ferrand-Prévot over de Australische heen, waarna de Française de concurrentie op grote afstand reed en de titel pakte.</p>
<p>Anne Terpstra (dit WB-seizoen eerste in Vallnord en tweede in Lenzerheide) en Anne Tauber maakten een prima indruk, maar kwamen tekort om de topdrie serieus te bedreigen. Terpstra werd op ruime achterstand vierde, Tauber zevende.</p>
<p>De derde Nederlandse deelneemster, Sophie von Berswordt, finishte op een ronde achterstand.</p>
<h2>Terug na langdurig blessureleed</h2>
<p>De 27-jarige Ferrand-Prévot veroverde in 2014 WK-goud op de weg en pakte een jaar later de wereldtitel in het veld én op de mountainbike.</p>
<p>Na de Spelen van 2016 tobde ze drie jaar met uitval in een been; pas in januari van dit jaar werd ze geopereerd aan de liesslagader.</p>
<p>In maart hervatte ze de training en in de laatste twee wereldbekerraces eindigde ze op het podium. Op overtuigende wijze zette ze zaterdag de kroon op het werk.</p>
