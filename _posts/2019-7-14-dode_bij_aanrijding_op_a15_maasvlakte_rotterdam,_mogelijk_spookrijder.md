---
layout: post
title: "Dode bij aanrijding op A15 Maasvlakte Rotterdam, mogelijk spookrijder"
date: Sun, 14 Jul 2019 23:14:49 +0200
category: binnenland
externe_link: "http://feeds.nos.nl/~r/nosnieuwsbinnenland/~3/jpHp2LbhK6U/2293525"
feature_image: "https://nos.nl/data/image/2019/07/14/563565/1008x567.jpg"
---

<p>Bij een aanrijding op de A15 ter hoogte van Maasvlakte Rotterdam is een vrouw overleden. Ze botste frontaal op een andere auto, de bestuurder van die auto zit bekneld.</p>
<p>Voorafgaand aan het ongeluk waren er meerdere meldingen over een spookrijder. De politie kan niet zeggen of het om het vrouwelijke slachtoffer gaat en onderzoekt de meldingen.</p>
<p>Bij het ongeluk waren meerdere voertuigen betrokken, de politie spreekt van een behoorlijke ravage. Een derde bestuurder kon op eigen kracht uitstappen en is goed aanspreekbaar. Andere voertuigen raakten beschadigd door brokstukken.</p>
<p>Twee traumahelikopters zijn ingezet bij de hulpverlening. Beide rijstroken richting Maasvlakte zijn afgesloten en er is een omleiding ingesteld. Richting Rotterdam is nog wel een rijstrook beschikbaar.</p>
<h2>Auto over de kop op de A50</h2>
<p>Op de snelweg A50 ging het vanavond ook mis, tussen Ravenstein en Heesch. Daar ramde een auto een boom en sloeg meerdere keren over de kop. De vier inzittenden, een man, een vrouw en twee kinderen werden eruit geslingerd.</p>
<p>De toestand van de twee kinderen van 7 jaar oud is volgens de politie zorgwekkend. Alle gewonden zijn overgebracht naar het ziekenhuis. De weg werd afgesloten voor sporenonderzoek.</p><img src="http://feeds.feedburner.com/~r/nosnieuwsbinnenland/~4/jpHp2LbhK6U" height="1" width="1" alt=""/>
