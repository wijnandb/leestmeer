---
layout: post
title: "Optimisme bij Juve na komst De Ligt: 'Sterkste selectie van laatste tien jaar'"
date: Sat, 13 Jul 2019 08:13:42 +0200
categories: 
- sport 
- voetbal 
externe_link: "https://nos.nl/l/2293267"
feature_image: "https://nos.nl/data/image/2019/07/13/563144/1008x567.jpg"
---

<p>Hoewel Matthijs de Ligt voor liefst zeventig miljoen euro werd aangetrokken, moet hij bij Juventus in de rangorde gewoon plaatsnemen achter de routiniers Giorgio Chiellini (34) en Leonardo Bonucci (32).</p>
<p>"Van een speler die voor zo'n bedrag wordt aangetrokken, verwacht je natuurlijk dat hij gaat spelen. En dat gaat ook wel gebeuren. Maar in de grote wedstrijden moet ik het nog zien."</p>
<p>Aan het woord is Luca Bianchin, die Juventus al jaren volgt voor de sportkrant La Gazzetta dello Sport. Vorig jaar werd geroepen dat Ronaldo de Champions League naar Turijn moest brengen. "Het team is nu nog veel completer."</p>
<h2>Sinds oktober bovenaan het lijstje</h2>
<p>Na een hoofdrol voor De Ligt werd de Europese droom van Ronaldo en Juventus in april bruut verstoord. "Maar ze volgen De Ligt al sinds oktober heel intensief", weet Bianchin. "Sindsdien staat hij al bovenaan het lijstje om de verdediging te versterken."</p>
<p>Dat Juventus lang afwachtte, had volgens hem te maken met de overige ontwikkelingen op de transfermarkt. Er was geld voor óf Paul Pogba (Manchester United), óf De Ligt. Omdat het middenveld met Aaron Ramsey (Arsenal) en Adrien Rabiot (Paris Saint-Germain) transfervrij kon worden aangevuld, werd dus besloten grof te investeren in een verdediger.</p>
<p>Leuk dat De Ligt over zoveel voetballend vermogen beschikt, maar volgens Bianchin is hij vooral gehaald om zijn fysieke verschijning. "Dat was een beetje het probleem bij Juventus in het afgelopen seizoen. De spoeling was op dat gebied te dun."</p>
<p>Zo viel bijvoorbeeld Daniele Rugani als back-up enorm door de mand. "Rugani speelde in de Champions League tegen Ajax nog wel goed, maar tegen Atalanta Bergamo voor de Coppa schoot hij echt tekort. Voor hem zal het nu een belangrijk jaar worden."</p>
<p>De Ligt weet wat er van hem verwacht wordt, sprak al uitvoerig met de nieuwe trainer Maurizio Sarri. Chiellini en Bonucci zijn daarbij misschien wel de best denkbare leermeesters voor hem, maar aan de andere kant ook loodzware concurrenten.</p>
<p>"Ze worden een jaartje ouder, Chiellini zal nog een of twee seizoenen tot de absolute top behoren. Maar hij zal nu op zijn leeftijd ook zeker niet alles meer spelen", verwacht Bianchin. "De Ligt is vooral een transfer voor de toekomst."</p>
<p>Daar zal hij zich zelf waarschijnlijk niet bij neerleggen. "Sarri zal niet afwijken van zijn systeem met twee centrale verdedigers. Dus het wordt een geweldige strijd om de plekken achterin."</p>
<h2>Volgende klapper</h2>
<p>Juventus is overigens nog zeker niet klaar op de transfermarkt. Gonzalo Higuaín en Moise Kean moeten het nodige geld opbrengen om Mauro Icardi van Internazionale over te nemen, de volgende klapper waarmee de transfersom voor De Ligt waarschijnlijk al snel weer wordt overtroffen.</p>
<p>Wordt dit het sterkste en machtigste Juventus ooit? "Vergeet het Juventus van Platini niet. En het team dat in 1996 de Champions League won. Wel is het in mijn ogen zeker de sterkste selectie van de laatste tien jaar."</p>
