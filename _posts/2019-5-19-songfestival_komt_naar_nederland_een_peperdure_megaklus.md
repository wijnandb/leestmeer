---
layout: post
title: "Songfestival komt naar Nederland: een peperdure megaklus"
date: Sun, 19 May 2019 10:41:19 +0200
category: cultuur
externe_link: "https://nos.nl/l/2285364"
feature_image: "https://nos.nl/data/image/2019/05/19/551131/1008x567.jpg"
---

<p>Dankzij Duncan Laurence en zijn nummer Arcade won Nederland in Tel Aviv na 44 jaar weer het Songfestival. Heel veel tijd voor euforie is er niet. Volgend jaar komt het mega-evenement naar Nederland. Bij de organisatie daarvan is elke minuut broodnodig.</p>
<p>Zo zal snel moeten worden besloten waar de 65ste editie van het Songfestival zal plaatsvinden. Aan kandidaten geen gebrek. Premier Rutte zei in het tv-programma WNL Op Zondag dat hij afgelopen nacht al sms'jes kreeg van burgemeesters.</p>
<p>Het Maastrichtse congrescentrum MECC wil het evenement graag binnenhalen. Ook Den Haag, Rotterdam (Ahoy), Zwolle (IJsselhallen), Arnhem (Gelredome), Utrecht (Jaarbeurs) en Amsterdam (Ziggo Dome, RAI en Johan Cruijff Arena) toonden interesse.</p>
<p>Belangrijk bij de locatie is dat er voldoende ruimte is voor kleedkamers, decorstukken, techniek en zo'n 1400 journalisten.</p>
<p>Ge√Ønteresseerde steden zullen zich met een bidbook officieel kandidaat moeten stellen bij de NPO, AVROTROS en de NOS, die gezamenlijk het evenement organiseren.</p>
<h2>'Stiekem rekening mee gehouden'</h2>
<p>In een persbericht laten de drie partijen weten dat het Songfestival van 2020 in ieder geval "een visitekaartje van Nederlandse creativiteit en media-innovatie" moet worden.</p>
<p>NPO-bestuursvoorzitter Shula Rijxman was gisteravond met een delegatie van de publieke omroep aanwezig in Tel Aviv om achter de schermen mee te kijken. De eerste plannen liggen al op tafel, zei ze, "omdat we er stiekem al een beetje rekening mee hadden gehouden".</p>
<p>Dat Rijxman meekeek is niet ongebruikelijk, zegt Sietse Bakker. Hij was een aantal jaren event supervisor van het Songfestival. "Eigenlijk is een jaar te kort en moet het onmogelijke mogelijk worden gemaakt. Als je dus nu al kunt meekijken, kun je daar je voordeel mee doen."</p>
<p>Rijxman erkent dat er weinig tijd is om het evenement op poten te zetten. "Maar het lukt andere landen ook ieder jaar om het goed voor elkaar te krijgen. Dan lukt het Nederland zeker."</p>
<h2>Rutte: geen extra budget</h2>
<p>Er is volgens haar tussen de 25 en 30 miljoen euro nodig voor het Eurovisie Songfestival. Naast een eigen bijdrage van de gaststad zijn er verschillende potjes beschikbaar, zoals een bijdrage van de omroepen van de deelnemende landen (6 miljoen euro).</p>
<p>Het organiserende land krijgt daar internationale aandacht voor terug en de organiserende stad profiteert van de vele toeristen en journalisten die overnachten in hotels.</p>
<p>Premier Rutte zei dat de publieke omroep wat hem betreft geen extra budget krijgt voor het faciliteren van het evenement. "Laten we eerst kijken of het uit het bestaande budget kan en als ik naar de salarissen kijk, denk ik dat daar nog wel wat ruimte voor is", zei hij in WNL Op Zondag.</p>
<p>De PvdA is kritisch over deze opmerking. "Dit is natuurlijk een uitgelezen kans om de mooiste kanten van Nederland te laten zien. Dan gaan we dat natuurlijk samen dragen zodat het niet een verkapte bezuiniging op de omroep wordt", zegt Kamerlid Van den Hul.</p>
<p>Rijxman verwacht niet dat de financiering een probleem wordt. "Het Songfestival is een van de beste promoties voor Nederland." </p>
