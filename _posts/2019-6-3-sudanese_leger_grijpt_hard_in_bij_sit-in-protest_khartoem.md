---
layout: post
title: "Sudanese leger grijpt hard in bij sit-in-protest Khartoem"
date: Mon, 03 Jun 2019 07:37:16 +0200
category: nieuws
externe_link: "https://nos.nl/l/2287396"
feature_image: "https://nos.nl/data/image/2019/06/03/554324/1008x567.jpg"
---

<p>Sudanese veiligheidsdiensten hebben vanmorgen in Khartoem de aanval ingezet op betogers die al weken demonstreren voor het hoofdkwartier van het leger. Daarbij wordt geschoten en zijn er volgens betogers en een artsenorganisatie zeker negen doden gevallen. Ook raakten verschillende mensen gewond, melden getuigen en Arabische televisiestations.</p>
<p>Volgens activisten probeert het leger de actievoerders hiermee uit elkaar te drijven. Op beelden zijn brandende tenten te zien en mensen die wegrennen, met op de achtergrond het geluid van geweervuur. Protestleiders roepen medestanders op om naar de plek van de demonstratie te komen.</p>
<p>In deze video is te zien hoe de demonstranten op de vlucht slaan voor rondvliegende kogels:</p>
<p>In de tweede stad van Sudan, Omdurman, hebben duizenden demonstranten wegen geblokkeerd met stenen en brandende autobanden, uit protest tegen de aanval op de demonstranten in Khartoem.</p>
<p>De duizenden demonstranten protesteerden in Khartoem in eerste instantie tegen president Bashir, maar hij werd in april afgezet door het leger. Sindsdien vragen de demonstranten het leger, dat de macht heeft overgenomen, plaats te maken voor een burgerregering.</p>
<p>Volgens correspondent Elles van Gelder worden er in de hoofdstad nog steeds explosies en geweervuur gehoord. "Ook de afgelopen week was er al veel geweld, waarbij in totaal al drie doden zijn gevallen, onder wie een zwangere vrouw."</p>
<p>"De demonstranten willen dat het leger straks alleen maar een rol heeft op het gebied van veiligheid, maar het leger verzet zich daartegen", zegt Van Gelder. "Het leger wil veel meer macht in handen houden en ook politiek een veel grotere rol spelen, bijvoorbeeld bij de benoeming van gouverneurs. Vandaar dat alle demonstranten er nog steeds zitten."</p>
<p>De demonstranten hoopten op een democratie en een vrijer Sudan. Van Gelder: "Als het leger op deze manier aan de macht blijft, is er wat hen betreft niets veranderd."</p>
