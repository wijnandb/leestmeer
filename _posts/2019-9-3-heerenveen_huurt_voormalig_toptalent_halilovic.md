---
layout: post
title: "Heerenveen huurt voormalig toptalent Halilovic"
date: Tue, 03 Sep 2019 06:54:05 +0200
category: sport
externe_link: "https://nos.nl/l/2300115"
feature_image: "https://nos.nl/data/image/2019/09/03/574582/1008x567.jpg"
---

<p>Alen Halilovic leek voorbestemd voor de absolute top, maar mag dit seizoen in het shirt van sc Heerenveen gaan aantonen dat zijn talent niet verloren is gegaan. De Friezen huren de 23-jarige Kroaat van AC Milan.</p>
<p>Halilovic stond vijf jaar geleden te boek als enorm talent. Al op 16-jarige leeftijd debuteerde de aanvallende middenvelder in het eerste elftal van Dinamo Zagreb en na 44 wedstrijden voor de Kroatische grootmacht werd hij opgepikt door Barcelona.</p>
<p>In Catalonië brak Halilovic echter nooit door. Via een huurperiode bij Sporting Gijón belandde de 10-voudig Kroatisch international bij Hamburger SV, dat hem weer verhuurde aan Las Palmas.</p>
<p>AC Milan pikte Halilovic een jaar geleden transfervrij op en stalde hem begin dit kalenderjaar bij Standard Luik. Tot de zomer van volgend jaar, zo was de bedoeling, maar ook in België belandde de Kroaat op een zijspoor.</p>
<p>Het huurcontract tussen Milan, Standard Luik en Halilovic werd uiteindelijk ontbonden waardoor de middenvelder naar Heerenveen kon vertrekken.</p>
<h2>Van Hau</h2>
<p>sc Heerenveen huurde eerder op maandag de Vietnamees Doàn Van Hau van Hanoi FC. De 20-jarige verdediger gaat spelen met 'Van Hau' en nummer 15 achterop op zijn shirt.</p>
