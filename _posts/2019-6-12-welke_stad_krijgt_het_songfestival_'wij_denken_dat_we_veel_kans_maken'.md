---
layout: post
title: "Welke stad krijgt het Songfestival? 'Wij denken dat we veel kans maken'"
date: Wed, 12 Jun 2019 19:36:46 +0200
category: cultuur
externe_link: "https://nos.nl/l/2288782"
feature_image: "https://nos.nl/data/image/2019/05/19/551131/1008x567.jpg"
---

<p>Duncan Laurence stond alleen nog maar hoog in de peilingen van het Eurovisie Songfestival in Tel Aviv, toen meerdere Nederlandse gemeenten en locaties al lieten weten interesse te hebben om de liedjeswedstrijd te huisvesten. Na de winst van de Nederlandse zanger met het nummer Arcade groeide dat aantal nog verder. De organisatie wordt voor Nederland een enorme klus. De eerste belangrijke beslissing: in welke stad gaat het evenement plaatsvinden?</p>
<p>De afgelopen weken hebben negen steden zich officieel als kandidaat gemeld bij de organisatie (NPO, AVROTROS, NOS). Die heeft alle kandidaten vandaag officieel laten weten aan welke eisen de songfestivallocatie moet voldoen.</p>
<p>Iedere gemeente zal de plannen de komende tijd bundelen in een zogenaamd bidbook. Daar moet in staan waarom hun stad geschikt is om de gaststad van het Songfestival te worden.</p>
<p>Belangrijk voor de locatie is onder meer dat de zaal genoeg capaciteit heeft en dat de hal hoog genoeg is voor een groot podium. Bij de afgelopen zeven edities was de zaal telkens minstens 17 meter hoog.</p>
<p>Ook moet er ruimte zijn voor technische faciliteiten en genoeg plek voor de ongeveer 1400 journalisten die op het evenement afkomen. Ook moet de stad een plan indienen voor de beveiliging, hotelkamers, (openbaar) vervoer en moet er een vliegveld in de buurt zijn. Over al deze zaken is de afgelopen tijd al nagedacht. In april appte de directeur van MECC in Maastricht al met de burgemeester van Maastricht: "Wij gaan het Songfestival naar Maastricht halen". Vanaf dat moment begonnen daar de eerste voorbereidingen.</p>
<p>Ook bij Ahoy in Rotterdam hebben ze niet stilgezeten. Daar hebben ze contact opgenomen met locaties in het buitenland waar het Songfestival eerder gehouden is. "Die kunnen ons goed vertellen hoeveel ruimte we precies nodig hebben en hoelang de locatie beschikbaar moet zijn. Maar ook: wat komt er allemaal op Rotterdam als stad af?"</p>
<p>"We denken echt dat we een hele goede kans maken. Zeker qua ruimte moet dat lukken. In de Ahoy-Arena kunnen ongeveer 16.000 mensen. En wij hebben een hele hoge ruimte waar een hoog podium in past. Ook hebben we nog 30.000 vierkante meter hallen, waar bijvoorbeeld de journalisten kunnen werken. En dat allemaal onder één dak," vertelt een woordvoerder van Ahoy.</p>
<p>Bij het MECC Maastricht komen iedere week mensen van de locatie, gemeente en provincie bij elkaar om het bid voor te bereiden. Zo zijn er al 3000 hotelkamers gereserveerd en hebben ze alle faciliteiten in kaart gebracht. "Ook voeren we gesprekken met busmaatschappijen die iedereen van hotels naar de venue kan vervoeren. Nu we alle eisen binnen hebben, kunnen we dat concreet gaan maken," zegt Daniëlle Bronckers van het MECC.</p>
<h2>Onzekerheid</h2>
<p>Sommige kandidaten hebben nog met een aantal onzekerheden te maken. Arnhem denkt met het GelreDome een goede locatie in handen te hebben. "Wij gaan er volle bak voor, maar wat we nog wel moeten uitzoeken is of het wel in het GelreDome kan vanwege het voetbal", zegt een woordvoerder van de gemeente Arnhem.</p>
<p>Eenzelfde vraag hebben ze in Den Haag, waar het stadion van ADO Den Haag een optie is. Aan dat stadion zou sowieso heel wat moeten gebeuren, omdat de European Broadcasting Union (EBU) voorschrijft dat de songfestivallocatie een dak heeft en dat heeft het stadion in Den Haag niet.</p>
<p>Amsterdam heeft meerdere locaties die in aanmerking komen, zoals de Ziggo Dome, de RAI, en de Johan Cruijff Arena (mét dak). Simon Brester van de gemeente Amsterdam: "We hebben wel contact, maar over locaties en keuzes daarvoor, dat is nu nog niet besloten." Zowel de RAI als de Ziggo Dome lieten weten het evenement 'dolgraag' te willen hebben.</p>
<p>Nu het eisenpakket verstuurd is, is het volgens de NPO goed mogelijk dat sommige steden zich alsnog terugtrekken.</p>
<p>Alle bidbooks moeten uiterlijk 10 juli worden ingeleverd. Dat bid is dan bindend. Alles wat erin staat, moet een gemeente ook (financieel) waar kunnen maken. Dat bekent dat de komende periode ook gemeenteraden zich zullen gaan uitspreken over de plannen die iedere gemeente heeft.</p>
<p>De gaststad zal namelijk een bijdrage moeten leveren aan de organisatie. Dat kan zowel een financiële bijdrage zijn als een bijdrage in natura, zoals bijvoorbeeld voor beveiliging of het openbaar vervoer.</p>
<p>De NPO, AVROTROS en NOS streven ernaar om, in samenspraak met de EBU, in augustus bekend te maken welke stad douze points krijgt, en het Songfestival dus krijgt toegewezen.</p>
