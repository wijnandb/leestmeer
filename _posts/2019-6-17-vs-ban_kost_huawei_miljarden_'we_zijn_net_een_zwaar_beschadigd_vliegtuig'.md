---
layout: post
title: "VS-ban kost Huawei miljarden: 'We zijn net een zwaar beschadigd vliegtuig'"
date: Mon, 17 Jun 2019 10:06:30 +0200
categories: 
- financieel 
- economie 
externe_link: "https://nos.nl/l/2289391"
feature_image: "https://nos.nl/data/image/2019/05/20/551274/1008x567.jpg"
---

<p>De Amerikaanse ban op zakendoen met de Chinese telecomgigant Huawei heeft grote gevolgen. De oprichter van het bedrijf, Ren Zhengfei, denkt dat zijn bedrijf de komende twee jaar 30 miljard dollar minder omzet zal draaien dan eerder werd verwacht.</p>
<p>De jaaromzet lag in 2018 op 107 miljard dollar. Voor dit jaar verwachtte het bedrijf een paar maanden geleden nog een omzet van 125 miljard, maar de topman denkt nu eerder aan 100 miljard. "Ik had nooit zulke extreme maatregelen verwacht tegen ons bedrijf", zei Zhengfei. "Niemand wint hier."</p>
<p>Zhengfei vergelijkt zijn bedrijf met een zwaarbeschadigd vliegtuig, om te benadrukken hoe groot de gevolgen zijn. Ook zei hij dat zijn bedrijf de productiecapaciteit zal terugschroeven. Huawei verkoopt vrijwel geen toestellen in de VS, maar het land is wel belangrijk omdat er veel toeleveranciers zitten waar de Chinese fabrikant mee werkt.</p>
<p>Hoe zit het met het conflict tussen de VS en Huawei? Eerder dook NOS op 3 dieper in de materie:</p>
<p>In mei kondigde de VS aan dat er een verbod komt op zaken doen met Huawei. President Trump beschuldigt de Chinese telecomgigant van spionage. Het besluit leidde er meteen toe dat Google de Android-licentie introk. Vermoedelijk worden de gevolgen van de ban vanaf de tweede helft van augustus merkbaar.</p>
<p>Het komt erop neer dat Huawei nog wel gebruik kan maken van het besturingssysteem Android, maar dat essentiële onderdelen zoals Google-diensten als Gmail en Google Maps en de appwinkel Play Store niet meer worden meegeleverd. Dat maakt toestellen veel minder interessant voor consumenten.</p>
<h2>40 tot 60 procent minder</h2>
<p>Persbureau Bloomberg meldde vannacht dat ook verkoopmanagers van het bedrijf rekening houden met een forse verkoopdaling buiten China. Het bedrijf zet zich naar verluidt schrap voor een afname van 40 tot 60 procent.</p>
<p>Huawei is niet alleen in Azië, maar ook in Europa populair. Op vrijdag gaat het nieuwste vlaggeschip van het bedrijf, de Honor 20, in aantal Europese landen in de verkoop. De lancering wordt nauwlettend gevolgd; er wordt rekening mee gehouden dat de telefoon slecht zal verkopen en dat voorraden moeten worden teruggeschroefd. De twee grootste telecomproviders in Frankrijk doen al niet mee.</p>
<h2>Daling in interesse</h2>
<p>Nederlandse vergelijkingssites lieten eerder al aan de NOS weten dat ze een daling zagen in de interesse in de toestellen. Hetzelfde beeld was zichtbaar bij Belsimpel en Mobiel.nl. Smartphone-analist Tim Wijkman vindt het nog te vroeg voor conclusies over de daadwerkelijke impact.</p>
