---
layout: post
title: "Wetenschap linkt extreem weer aan klimaatverandering"
date: Sun, 14 Jul 2019 14:40:27 +0200
category: nieuws
externe_link: "https://nos.nl/l/2293450"
feature_image: "https://nos.nl/data/image/2019/06/27/559547/1008x567.jpg"
---

<p>Afgelopen juni was wereldwijd de heetste juni ooit gemeten. Ook werden er verschillende Europese weerrecords gebroken. Deze extreme hitte leidde onder andere tot natuurbranden in Spanje, verlaging van de maximumsnelheid op Duitse wegen en uitstel van nationale schoolexamens in Frankrijk. Kunnen we dit extremere weer toeschrijven aan klimaatverandering? </p>
<h2>Vijf keer zo waarschijnlijk</h2>
<p>"Al zolang ik hier werk komt er bij extreem weer de vraag binnen hoe dat samenhangt met klimaatverandering. Vroeger konden we daar nauwelijks antwoord op geven, maar tegenwoordig wel. En dat doen we dus ook", aldus Geert Jan van Oldenborgh van het KNMI.</p>
<p>Hij werkt met een groep onderzoekers van World Weather Attribution aan zogenaamde 'attributiewetenschap'. Deze relatief nieuwe tak van de wetenschap analyseert de invloed van klimaatverandering op extreem weer. Zo keken ze naar de recente hittegolf van eind juni in Frankrijk. Uit de studie bleek dat deze hittegolf minstens vijf keer zo waarschijnlijk is geworden door klimaatverandering. Dit geeft aan dat de effecten van klimaatverandering nu al merkbaar zijn.</p>
<p>Klimaatwetenschapper Bart Verheggen, bekend van zijn klimaatblog, bevestigt dat dat soort uitspraken betrouwbaarder zijn geworden: "Een tijdje geleden konden we alleen zeggen dat bepaalde weertypes aan het veranderen zijn, nu kunnen we ook bij individuele weersomstandigheden iets zeggen over de invloed van klimaatverandering. Dat is echt vooruitgang in de kennis."</p>
<p>Er kan ook uitkomen dat er geen relatie is met klimaatverandering, vertelt Geert Jan van Oldenborgh: "We hebben ook studies gedaan naar de droogte in Oost-Afrika, waar we geen enkel verband konden vinden met klimaatverandering. Dat rapporteren we ook."</p>
<h2>Gevolgen hitte</h2>
<p>De hitte heeft wereldwijde gevolgen. Uit een rapport van de Wereld Gezondheidsorganisatie blijkt dat tijdens de Europese hittegolf in 2003, 70.000 mensen méér kwamen te overlijden dan in een dergelijke periode zonder hittegolven. In Rusland waren dit er 56.000 tijdens de hittegolf van 2010. In India werden tijdens de hittegolf in juni temperaturen boven de vijftig graden Celsius gemeten en overleden in elk geval honderd mensen. </p>
<p>Naast deze gevolgen voor de gezondheid van mensen, zijn er ook economische gevolgen. Zo voorspelt de International Labour Organization in een zeer recent onderzoek een verlies van 80 miljoen banen in 2030. Productiviteit neemt namelijk sterk af in situaties met een hoge luchtvochtigheid boven de 35 graden Celsius, hier zullen met name de armere regio's van de wereld onder lijden.</p>
<h2>Airco</h2>
<p>Een ander gevolg is het belang van airconditioning, ook in Nederland. Henry Kruiper is directeur van de brancheorganisatie voor luchtbehandeling en koudetechniek en merkt een grote toename in de vraag naar airco's. Maar die zorgen op hun beurt weer voor méér uitstoot. </p>
