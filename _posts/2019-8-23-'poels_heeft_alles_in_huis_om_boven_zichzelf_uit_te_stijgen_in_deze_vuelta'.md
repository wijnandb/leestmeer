---
layout: post
title: "'Poels heeft alles in huis om boven zichzelf uit te stijgen in deze Vuelta'"
date: Fri, 23 Aug 2019 06:10:06 +0200
categories: 
- sport 
- wielrennen 
externe_link: "https://nos.nl/l/2298602"
feature_image: "https://nos.nl/data/image/2019/08/23/571901/1008x567.jpg"
---

<p>Wielrennen in zijn puurste vorm. De Vuelta a España mag dan niet de meest aansprekende grote wielerronde zijn, de echte liefhebber kan ongetwijfeld weer genieten van een paar schitterende gevechten in de bergen.</p>
<p>"En ze weten elk jaar weer bergen te vinden waarvan niemand wist dat ze bestonden", omschrijft NOS-verslaggever Gio Lippens de romantiek van het evenement. "Jaren geleden stond ik eens bij de start van een etappe. Tweehonderd man hooguit. Alsof je bij de Ster van Zwolle staat, met mooi weer."</p>
<p>Lippens geniet ervan. Ruige beklimmingen, voor veel renners ook altijd een kans om een verloren seizoen te redden. De aandacht volledig op de koers, niet afgeleid door het circus eromheen zoals in de Giro of de Tour het geval is.</p>
<p>De voorspellingen dan. Die konden meteen de prullenbak in na de afmelding van Giro-winnaar Richard Carapaz. Maar een tweede rondje langs de kenners geeft daardoor een eenduidig beeld. Primoz Roglic is de grootste kanshebber op de eindzege.</p>
<p>"Er zit een respectabele tijdrit in, waardoor ik hem een goede kans geef", zegt oud-renner Danny Nelissen na een blik op het parcours. "Bovendien vind ik het deelnemersveld niet heel erg sterk."</p>
<p>De Colombianen Nairo Quintana en Miguel Ángel López worden ook gezien als favorieten. "Maar ik denk toch Roglic", aldus Lippens. "In de Giro was hij de eerste twee weken verreweg de sterkste. Vorig jaar maakte Simon Yates een verloren jaar goed met de eindzege,. Datzelfde zie ik nu met Roglic gebeuren."</p>
<p>Nelissen is ook benieuwd of Steven Kruijswijk hoge ogen kan gooien, na zijn vierde plaats van vorig jaar. "Al was ik tijdens het afgelopen EK nog niet echt onder de indruk van de vorm bij de jongens die ook de Tour hebben gereden."</p>
<p>Meesterknecht Wout Poels mag van Team Ineos laten zien wat hij waard is in de Vuelta, waarin hij in 2017 zesde werd. "En dat terwijl zijn contract bij die ploeg afloopt. Misschien kan hij boven zichzelf uitstijgen", zegt Lippens over de Limburger.</p>
<p>"Hij heeft alles in huis om dat te doen. Maar dan moet hij niet ineens een slechte dag hebben, zoals in het verleden nog weleens het geval was. Ik ben heel benieuwd."</p>
<p>De Vuelta begint zaterdag rond 19.00 uur met een korte ploegentijdrit in Torrevieja en eindigt op zondag 15 september in Madrid. Volgend jaar start de Ronde van Spanje in Utrecht.</p>
