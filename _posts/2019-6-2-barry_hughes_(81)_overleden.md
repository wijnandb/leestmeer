---
layout: post
title: "Barry Hughes (81) overleden"
date: Sun, 02 Jun 2019 19:52:57 +0200
categories: 
- entertainment 
- opinie 
externe_link: "https://www.telegraaf.nl/sport/3680728/barry-hughes-81-overleden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b1882136-857b-11e9-9eef-02c309bc01c1.jpg"
---

<p class="intro">Voormalig voetbaltrainer Barry Hughes is na een kort ziekbed op 81-jarige leeftijd overleden.</p> <p>Hughes, die geldt als de ontdekker van Ruud Gullit, werd geboren in Wales en speelde in zijn jeugdjaren voor West Bromwich Albion in Engeland. Daarna vertrok hij naar Nederland waar hij uitkwam voor Blauw-Wit en Alkmaar ’54. Bij die laatste club begon Hughes in 1966 ook zijn trainerscarrière. Daarna was hij als coach ook onder meer werkzaam bij Go Ahead Eagles, Sparta, FC Utrecht, MVV, FC Volendam en HFC Haarlem.</p><p>Hughes was zowel binnen als buiten het veld een markante persoonlijkheid. Hij nam diverse carnavalsliedjes op, speelde gastrollen in tv-series en presenteerde zijn eigen tv-quiz. Bekend is ook zijn act met een rolfluitje in 1978 als trainer van Haarlem tijdens een voetbalwedstrijd tegen AZ’67 waarin hij collega Georg Kessler te kijk zette.</p><p>Verslagen reacties</p><p>„Rest in Peace. Met verslagenheid heeft AZ kennis genomen van het overlijden van Alkmaar ’54-trainer Barry Hughes”, laat de eredivisieclub uit Alkmaar weten. AZ ontstond in 1967 door een fusie tussen Alkmaar ’54 en FC Zaanstreek.</p><p>„Go Ahead Eagles is bedroefd over het overlijden van Barry Hughes, hoofdtrainer van 1970 tot 1973. De Welshman was tevens bedenker van de toevoeging ’Eagles’, toen proftak en amateurs van elkaar scheidden”, aldus Go Ahead op Twitter.</p><p>„Sparta Rotterdam is diep bedroefd vanwege het bericht dat voormalig trainer Barry Hughes op 81-jarige leeftijd is overleden. Barry Hughes was net als bij al zijn andere clubs zeer geliefd op Het Kasteel”, stelt Sparta op de clubwebsite. „In de laatste jaren vond hij het geweldig om met zijn gezin samen naar een thuiswedstrijd te komen en alle oude bekenden te ontmoeten. Sparta Rotterdam wenst de familie, vrienden en kennissen van Barry Hughes heel veel sterkte bij het verwerken van dit verlies. De Kasteelclub zal zijn inbreng in ieder geval altijd laten voortleven.”</p><p>Huges was meer dan vijftig jaar getrouwd met oud-VARA-presentatrice Elles Berger.</p>
