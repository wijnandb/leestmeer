---
layout: post
title: "Haase sneuvelt op Roland Garros en trakteert stadion bijna op bier"
date: Sun, 26 May 2019 20:19:23 +0200
category: sport
externe_link: "https://nos.nl/l/2286420"
feature_image: "https://nos.nl/data/image/2019/05/26/552711/1008x567.jpg"
---

<p>Robin Haase is in de eerste ronde van Roland Garros uitgeschakeld. Hij verloor bij zijn twaalfde deelname in Parijs met 4-6, 4-6, 7-6 (5), 1-6 van de Duitser Philipp Kohlschreiber.</p>
<p>Haase won zijn twee ATP-titels op gravel, maar op Roland Garros wil het nooit vlotten. Vijf keer haalde hij de tweede ronde, maar verder kwam hij nooit.</p>
<h2>Niet onaardig</h2>
<p>Kohlschreiber, die drie van de vier onderlinge duels had gewonnen, won de eerste acht punten en daarmee was de toon gezet. Haase speelde niet onaardig, maar had moeite de ruimte te vinden om winners te slaan.</p>
<p>"Hij kan eigenlijk alles", was Haase lovend over zijn tegenstander. "Jammer dat ik niet zo goed serveerde, dan speelt hij misschien iets minder vrij. Ik kreeg het publiek mee, er zaten bizarre rally's bij. Het was denk ik een geweldige wedstrijd om te zien."</p>
<p>Kohlschreiber won de eerste twee sets na vroege breaks. Haase bleef knokken, maar in de vierde set had hij zelden het geluk aan zijn zijde.</p>
<h2>Bier voor iedereen</h2>
<p>In de eerste game van de derde set kreeg hij wel het publiek op Court 1 achter zich. Na drie netservices op rij, riep hij: "Nog een keer en iedereen krijgt bier!" Zijn volgende opslag sloeg hij - tot vermaak van de toeschouwers - echter ruim over het net.</p>
