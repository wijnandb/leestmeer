---
layout: post
title: "Mars in Amsterdam tegen gebruiken van dieren"
date: Sat, 24 Aug 2019 07:17:55 +0200
category: binnenland
externe_link: "https://www.telegraaf.nl/nieuws/2145690360/mars-in-amsterdam-tegen-gebruiken-van-dieren"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8a127cb6-c62e-11e9-b90b-0217670beecd.jpg"
---

<p class="intro">Dierenrechtenorganisaties houden zaterdag in Amsterdam de The Official Animal Rights March. De mars tegen elke vorm van het gebruiken, misbruiken en uitbuiten van dieren wordt voor de tweede keer in Nederland gehouden.</p> <p>Het is eigenlijk een ’bewustzijnsmars’ om te laten zien dat er mensen zijn die op een andere manier met dieren omgaan, aldus Erwin Vermeulen, campagneleider Animal Rights. „Dieren worden nu principieel verkeerd gebruikt voor menselijk nut, bijvoorbeeld in laboratoria, in de bio-industrie, maar ook door op ze te jagen. Door ons eens per jaar op straat te laten zien, maken we andere mensen er misschien van bewust dat het anders kan. Ik ben hoopvol. De vleesconsumptie daalt en de verkoop van vleesvervangers stijgt.”</p><p>Onder de deelnemende groepen die vanaf de Amsterdamse Westergasfabriek door de stad lopen, zijn de Nederlandse Vereniging van Veganisme en Tweede Kamerlid Esther Ouwehand van de Partij voor de Dieren, meldt de organisatie. Via Facebook hebben 1000 mensen laten weten dat ze van de partij zijn. Aan de eerste Nederlandse editie van de mars deden in 2018 ongeveer 1200 mensen mee.</p><p>De Animal Rights March begint zaterdag om 13.00 uur. De mars wordt ook in 37 andere steden gehouden, maar niet allemaal op dezelfde dag. De manifestatie in Londen is al geweest en zondag staat er een mars in Brussel gepland.</p>
