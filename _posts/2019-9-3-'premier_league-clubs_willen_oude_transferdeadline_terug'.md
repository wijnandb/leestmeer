---
layout: post
title: "'Premier League-clubs willen oude transferdeadline terug'"
date: Tue, 03 Sep 2019 11:30:26 +0200
category: sport
externe_link: "https://nos.nl/l/2300145"
feature_image: "https://nos.nl/data/image/2019/09/03/574625/1008x567.jpg"
---

<p>Het leek zo'n mooi idee: de transfermarkt een dag voor de start van de Premier League sluiten, zodat de clubs zich helemaal kunnen concentreren op het voetbal. De andere Europese competities zouden vanzelf wel volgen, was de gedachte.</p>
<p>Eén minpunt, dat laatste gebeurde niet. En dus willen de Engelse clubs terug naar het oude model.</p>
<p>Minstens drie clubs die twee jaar geleden voor het initiatief stemden, sturen nu aan op een herziening van de beslissing om de transferdeadline naar voren te halen, weet The Telegraph. Het totale aantal clubs dat voorstander is van een vroege deadline daalde volgens de krant van veertien naar negen, een minderheid.</p>
<p>Zowel The Telegraph als The Times meldt dat het onderwerp over ruim een week op de agenda zal staan tijdens een vergadering van de Premier League-clubs.</p>
<p>De Engelse transfermarkt sloot dit jaar op 8 augustus, 25 dagen eerder dan in Spanje, Duitsland, Italië, Frankrijk en ook Nederland. Dit had tot gevolg dat clubs in die tussenliggende weken nog wel spelers uit Engeland konden kopen, maar dat de Premier League-clubs geen vervangers voor hen mochten halen.</p>
<h2>'Enorme fout'</h2>
<p>Tottenham Hotspur-manager Mauricio Pochettino toonde zich een van de meest uitgesproken tegenstanders van de vroegere transferdeadline. "Ik denk dat een heleboel mensen nu beseffen dat het een enorme fout was", aldus Pochettino.</p>
<p>"Ik hoop dat we dit probleem kunnen rechtzetten voor volgend seizoen", verklaarde Pochettino. "We moeten terug naar de manier van werken in Europa."</p>
<p>Ook onder meer Manchester City en Liverpool zouden van plan zijn voor terugdraaiing van de plannen te stemmen.</p>
