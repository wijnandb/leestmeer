---
layout: post
title: "Mueller: Trump aanklagen was geen optie"
date: Wed, 29 May 2019 17:42:26 +0200
category: buitenland
externe_link: "https://www.telegraaf.nl/nieuws/3667559/mueller-trump-aanklagen-was-geen-optie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0937bcf8-822e-11e9-a70e-02d1dbdc35d1.jpg"
---

<p class="intro">Speciaal aanklager Robert Mueller heeft woensdag gezegd dat het vervolgen van president Donald Trump nooit aan de orde is geweest. Juridisch was het niet mogelijk een zittende president in staat van beschuldiging te stellen wegens het plegen van een misdrijf, zoals belemmering van de rechtsgang.</p> <p>Dat zei Mueller woensdag naar aanleiding van de bevindingen in zijn onderzoek naar Russische bemoeienis met de Amerikaanse verkiezingen in 2016. „De president een misdrijf ten laste leggen was geen optie die we in overweging konden nemen”, aldus Mueller die zijn werkzaamheden als speciaal aanklager woensdag formeel beëindigde. Trump vrijpleiten deed hij niet. „Als we er van overtuigd waren dat de president duidelijk geen misdrijf had gepleegd, dan zouden we dat hebben gezegd.”</p><p>Mueller sprak voor het eerst in het openbaar over zijn rapport van 448 pagina’s, sinds de presentatie in april. De belangrijkste conclusie van het eerste deel was dat Russische hackers hebben geprobeerd met het stelen van e-mails van Democraten en het verspreiden van nepnieuws via de sociale media de publieke opinie voor de verkiezingen te beïnvloeden. Er is onvoldoende bewijs gevonden dat het campagneteam van Trump heeft samengespannen met de Russen.</p><p>Geheim</p><p>Mueller, die woensdag geen vragen beantwoordde, laat in het andere deel doorschemeren gehinderd te zijn bij het onderzoekswerk. Maar dat krijgt dus geen vervolg. De nu gestopte speciaal aanklager voelt geen behoefte te getuigen in het Congres, zoals de Democraten willen. Alles wat hij te zeggen heeft, staat in het rapport. Veel passages daarin waren echter door justitieminister William Barr zwart gemaakt.</p><p>President Donald Trump stelt in een reactie op Twitter tevreden vast dat er ten aanzien van het rapport van Mueller niks is veranderd. „Er was onvoldoende bewijs en daarom is, in ons land, een persoon onschuldig. De zaak is gesloten! Dank u.” Eerder strooide Trump maandenlang en onophoudelijk tweets rond met de tekst „Geen samenzwering, geen belemmering” en sprak hij van een ’heksenjacht’ tegen zijn persoon door de Democraten.</p>
