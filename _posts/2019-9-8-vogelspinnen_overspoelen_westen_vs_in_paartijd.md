---
layout: post
title: "Vogelspinnen overspoelen westen VS in paartijd"
date: Sun, 08 Sep 2019 10:10:36 +0200
category: buitenland
externe_link: "https://www.telegraaf.nl/nieuws/1949950759/vogelspinnen-overspoelen-westen-vs-in-paartijd"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/23142562-d210-11e9-bc1d-02d1dbdc35d1.jpg"
---

<p class="intro">Met gevaar voor eigen leven zijn duizenden mannelijke vogelspinnen in het westen van de Verenigde Staten momenteel op zoek naar een vrouwtje. De mannetjes hebben jarenlang in een hol geleefd en gaan van augustus tot oktober in groepen op pad.</p> <p>Forest Urban, ongewervelden-expert van het Natuur Historisch Museum in Los Angeles, zegt in The Guardian dat dit het hoogtepunt van hun leven is. „De spinnen zitten jarenlang in hun hol, tot ze volwassen zijn. Dan is het, ding-dong, tijd om te gaan. Met de jongens op naar de kroeg.”</p><p>Tarantula’s zijn blind en reizen samen zodat ze iets meer bescherming hebben tegen roofdieren en zodat de kans groter is dat tenminste één spin van de groep een vrouwtje vindt. Als dat vrouwtje eenmaal gevonden is, begint het gevaar eigenlijk pas voor de vogelspinnen, zegt Urban.</p><p>„De man spuit zijn sperma vanuit zijn pedipalpen (voelsprieten) op het web van de vrouw”, legt Urban uit. „Dat doet hij echter alleen als het vrouwtje weg is, want die ziet de mannetjesspin eigenlijk meer als maaltijd dan als partner.”</p><p>Mocht het mannetje toch verrast worden door zijn grotere soortgenoot, dan haalt hij alles uit de kast om zijn leven te redden. „Ze beginnen te drummen met hun pedipalpen of doen een YMCA-achtige dansopvoering”, zegt Urban. „Het vrouwtje reageert meestal: eh, gast, serieus? En eet het mannetje dan alsnog op. Mocht de man dit overleven, dan sterft hij vaak alsnog binnen zes maanden nadat de eitjes zijn bevrucht.”</p>
