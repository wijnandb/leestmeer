---
layout: post
title: "Automobilisten 'gezandstraald' op dijk Enkhuizen-Lelystad"
date: Tue, 04 Jun 2019 12:16:47 +0200
category: nieuws
externe_link: "https://nos.nl/l/2287566"
feature_image: "https://nos.nl/data/image/2019/06/04/554568/1008x567.jpg"
---

<p>Het versterken van de dijk tussen Enkhuizen en Lelystad blijkt lastiger dan gedacht. Om de Houtribdijk in het IJsselmeergebied bestand te maken tegen storm is 10 miljoen kubieke meter zand gestort. Een unieke aanpak voor een binnenmeer. Maar er is een probleem: het zand waait bij harde wind de provinciale weg op en veroorzaakt overlast voor het verkeer.</p>
<p>Weggebruikers worden af en toe gezandstraald op de dijk, meldt Omroep Flevoland. Bij de regionale omroep kwamen de afgelopen tijd telefoontjes en filmpjes binnen van verontruste weggebruikers. Om de dijk begaanbaar te houden wordt geregeld een veegwagen op pad gestuurd. En de weg moest zelfs een paar keer helemaal afgesloten worden voor het verkeer.</p>
<p>"We balen er heel erg van", zegt Henk Meuldijk van Rijkswaterstaat. "Zo'n zandige versterking is nog nergens op de wereld gedaan. Maar het risico is toch groter dan we gedacht hadden." Om het zand tegen te houden, werden al windschermen geplaatst. Maar die waaiden kapot. Ook het planten van gras, bleek niet genoeg te helpen.</p>
<p>Rijkswaterstaat gaat daarom nu opnieuw aan de slag. "We gaan een extra laagje grond aanbrengen over de hele lengte van het zand." Dat moet ervoor zorgen dat het zand niet langer opstuift. Ook worden de schermen langs de dijk gerepareerd en versterkt.</p>
