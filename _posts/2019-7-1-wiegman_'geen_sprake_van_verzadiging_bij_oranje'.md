---
layout: post
title: "Wiegman: 'Geen sprake van verzadiging bij Oranje'"
date: Mon, 01 Jul 2019 18:12:38 +0200
category: sport
externe_link: "https://nos.nl/l/2291510"
feature_image: "https://nos.nl/data/image/2019/07/01/560440/1008x567.jpg"
---

<p>Met het behalen van de halve finales op het WK, verzekerde het Nederlands elftal zich ook van een ticket voor de Olympische Spelen. Een bijzonder moment, dat goed is gevierd door de speelsters en staf van Oranje. Maar is de ploeg nu ook nog hongerig genoeg om de WK-finale te halen?</p>
<p>"Ik proef geen verzadiging bij mijn team", zegt bondscoach Sarina Wiegman op de persconferentie voorafgaand aan de halve finale tegen Zweden. "Er hingen behoorlijke consequenties aan het resultaat tegen Italië. De halve finale van het WK en voor het eerst naar de Spelen, dat zijn mooie mijlpalen."</p>
<p>"Daar hebben we heel even, heel erg van genoten", vervolgt Wiegman. "Maar de focus ligt nu op Zweden, daar willen we heel graag van winnen."</p>
<h2>'Oranje goed in toernooi gegroeid'</h2>
<p>Volgens de bondscoach is er op voorhand geen favoriet aan te wijzen. "Op de FIFA-ranking staan we een plek van elkaar verwijderd (Oranje achtste, Zweden negende, red.), dus het zal gelijkwaardig zijn. Zweden zit goed in het toernooi, maar wij zijn ook goed in het toernooi gegroeid. We hopen natuurlijk winnend af te sluiten."</p>
<p>Over de opstelling wilde Wiegman nog niks kwijt. Ze liet wel doorschemeren dat Lieke Martens waarschijnlijk gewoon kan spelen. "Het ziet ernaar uit dat iedereen fit is. Martens heeft tegen Italië kunnen spelen en de klachten zijn niet erger geworden. We hopen dat ze woensdag kan spelen."</p>
