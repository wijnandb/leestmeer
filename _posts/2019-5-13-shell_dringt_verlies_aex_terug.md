---
layout: post
title: "Shell dringt verlies AEX terug"
date: Mon, 13 May 2019 11:08:00 +0200
categories: 
- financieel 
- koersen 
externe_link: "https://www.telegraaf.nl/financieel/3576792/shell-dringt-verlies-aex-terug"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6633eeb6-7560-11e9-941a-02c309bc01c1.jpg"
---

<p class="intro">De Amsterdamse beurs hield maandagochtend de schade beperkt. Vooral het zwaarwegende fonds RD Shell legde een bodem onder de AEX. Arcelor Mittal werd door beleggers in de verkoop gedaan. In de Midkap lag PostNL zwak in de markt.</p> <p>De AEX-index noteerde rond elf uur 0,4% lager op 548,70 punten. De Midkap-index dook 0,9% omlaag naar 766,19 punten.</p><p>Elders in Europa maakten de beurzen ook een terugtrekkende beweging. De CAC in Parijs en de DAX in Frankfurt raakte beide 0,6% kwijt.</p><p>De Amerikaanse president Donald Trump en zijn Chinese collega Xi Jinping zullen elkaar waarschijnlijk ontmoeten tijdens een G20-top in Japan eind juni. Trump heeft ondertussen na de verhoging van de importtarieven op $200 miljard aan Chinese goederen afgelopen vrijdag, nu opdracht gegeven om heffingen in te voeren op alle resterende goederen uit China. Peking heeft al gedreigd met tegenmaatregelen.</p><p>In de AEX pakte chemicaliëndistributeur IMCD de koppositie met een plus van 1,2%. Unilever werd 0,3% meer waard. Volgens de Britse krant The Sunday Telegraph zou het levensmiddelenconcern het Amerikaanse huidverzorgingsmerk Drunk Elephant willen kopen.</p><p>RD Shell kreeg er 1,2% bij, dankzij een opleving van de olieprijzen. Bovendien verhoogde de Britse bank HSBC het advies van het olieconcern naar kopen.</p><p>Philips noteerde vandaag ex-dividend. Gecorrigeerd hiervoor noteerde het zorgtechnologieconcern 0,5% in de min.</p><p>Staalproducent ArcelorMittal zakte steeds verder weg met een aderlating van 3,2%. KPN was ook in mindere doen en moest 2% afstaan. Effectenhuis Redburn heeft het telecomconcern van de kooplijst gehaald. Chipmachineproducent ASML keek aan tegen een verlies van 1%.</p><p>Midkapper Air France KLM koerste 2,5% lager, na door het Amerikaanse Bernstein op de verkooplijst te zijn geplaatst. PostNL sloot de rij en duikelde 3,5%.</p><p>Flow Traders behoorde bij de schaarse winnaars met een plus van 0,4%.</p><p>Op de lokale markt werd Ajax 2,7% hoger verhandeld nadat de Amsterdamse voetbalclub gistermiddag het kampioenschap nagenoeg zeker binnenhaalde.</p><p>Euronext won 1,6%. De beursuitbater heeft een grote horde genomen in de overnamestrijd met het Amerikaanse Nasdaq om Oslo Børs.</p><p>Meer financieel nieuws via de mail? Schrijf je hier in voor onze nieuwsbrief!</p>
