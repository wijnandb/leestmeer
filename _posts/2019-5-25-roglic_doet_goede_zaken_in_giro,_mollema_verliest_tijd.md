---
layout: post
title: "Roglic doet goede zaken in Giro, Mollema verliest tijd"
date: Sat, 25 May 2019 17:27:00 +0200
categories: 
- entertainment 
- opinie 
externe_link: "https://www.telegraaf.nl/sport/3646740/roglic-doet-goede-zaken-in-giro-mollema-verliest-tijd"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2cb78bc2-7f04-11e9-9403-0217670beecd.jpg"
---

<p class="intro">De veertiende etappe in de Giro d’Italia is een dubbelslag geworden voor Richard Carapaz.</p> <p>De Movistar-renner uit Ecuador kwam zaterdagmiddag na de bergrit van 131 kilometer met vijf beklimmingen als eerste over de finish en pakte daarmee ook de roze trui, die hij overnam van Jan Polanc.</p><p>De renner uit Ecuador sprong op de voorlaatste klim, de Colle San Carlo van bijna 2000 meter hoogte, weg uit de groep met favorieten. Carapaz reed de laatste 30 kilometer solo. Hij bouwde een flinke voorsprong op en dankzij de verdiende bonificatieseconden troefde hij Primoz Roglic af in de strijd om de roze trui. De Sloveense kopman van Jumbo-Visma eindigde in een achtervolgende groep op de achtste plaats, op 1.54. Roglic staat in het klassement tweede, op zeven seconden van Carapaz. Het is voor het eerst dat een renner uit Ecuador nu het roze draagt in de Ronde van Italië.</p><p>De Sloveen kwam over de streep in gezelschap van Vincenzo Nibali, Rafal Majka, Mikel Landa, Miguel Angel Lopez, Pavel Sivakov en Joe Dombrowski. Simon Yates zat daar nog iets voor. De Brit eindigde als tweede op 1.32.</p><p>Mollema kan niet mee</p><p>Bauke Mollema kon op de Colle San Carlo niet mee met de favorieten voor de eindzege. De kopman van Trek, als nummer 4 van het klassement begonnen aan de rit, moest ruim vier minuten toegeven op Carapaz. Mollema zakte naar de zesde plaats met 2.58 achterstand.</p><p>Met 131 kilometer was het weliswaar qua afstand een korte etappe, maar de hele tijd ging het op en neer. De renners moesten vier zware cols over, waarvan twee van de eerste categorie, en de aankomst lag ook bergop in skigebied Courmayeur. De Italiaan Giulio Ciccone pakte op de eerste drie cols de meeste punten mee. De ploeggenoot van Mollema verstevigde daardoor de leiding in het bergklassement. Ciccone wist als langste voorop te blijven uit de kopgroep die al vroeg in de etappe was ontstaan, maar ook de ’bergkoning’ van de Giro had op de zwaarste klim van de dag geen antwoord toen Carapaz hem voorbij vloog richting de top.</p>
