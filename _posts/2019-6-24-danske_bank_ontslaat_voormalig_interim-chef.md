---
layout: post
title: "Danske Bank ontslaat voormalig interim-chef"
date: Mon, 24 Jun 2019 10:21:58 +0200
categories: 
- financieel 
- koersen 
externe_link: "https://www.telegraaf.nl/financieel/26583490/danske-bank-ontslaat-voormalig-interim-chef"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/732c9c3e-9659-11e9-b9d4-02d2fb1aa1d7.jpg"
---

<p class="intro">Danske Bank heeft zijn voormalige interim-topman Jesper Nielsen ontslagen omdat aan bepaalde klanten onder zijn verantwoordelijkheid te veel kosten zouden zijn gerekend. Met de ingreep probeert het door een groot witwasschandaal geplaagde financiële concern schoon schip te maken.</p> <p>Het gaat nu om het financiële product Flexinvest Fri. Zo'n 87.000 Deense klanten betaalden in totaal meer dan 50 miljoen euro te veel. Volgens voorzitter Karsten Dybvad kan Nielsen daarom niet in dienst blijven als hoofd banking in Denemarken.</p><p>De kwestie staat los van het witwasschandaal. Vorig jaar werd bekend dat Danske Bank jarenlang miljarden euro's aan dubieuze geldstromen had verwerkt. Het zou onder meer om crimineel geld uit Rusland zijn gegaan. Omwille van dit schandaal stapte topman Thomas Borgen in september vorig jaar op, waarna Nielsen tijdelijk de leiding kreeg bij het concern.</p><p>Danske Bank heeft sinds begin deze maand een Nederlandse topman. Het is aan voormalig ABN AMRO-bestuurder Chris Vogelzang om de Denen er weer bovenop te krijgen. Dat betekent ook een hernieuwde samenwerking met Gerrit Zalm, die sinds maart dit jaar commissaris is bij Danske Bank.</p>
