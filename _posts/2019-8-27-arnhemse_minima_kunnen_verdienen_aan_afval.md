---
layout: post
title: "Arnhemse minima kunnen verdienen aan afval"
date: Tue, 27 Aug 2019 16:31:27 +0200
categories: 
- financieel 
- geld 
externe_link: "https://www.telegraaf.nl/nieuws/1063717077/arnhemse-minima-kunnen-verdienen-aan-afval"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e685c27c-c8dc-11e9-864e-02c309bc01c1.jpg"
---

<p class="intro">Arnhemse minima kunnen gaan verdienen aan het aanbieden van afval. Als ze hun vuilnis goed scheiden en minder afval aanbieden dan de gemeente verwacht dat ze zullen doen, krijgen ze het zo uitgespaarde bedrag aan afvalstoffenheffing terug.</p> <p>Dat plan leggen burgemeester en wethouders van Arnhem dinsdag voor aan de raad. De raad bepaalde eerder al dat het aanbieden van afval voor Arnhemse minima niet duurder mag worden als Arnhem overstapt op een ander betaalsysteem. Dat gebeurt naar verwachting volgend jaar. Minima in Arnhem betalen nu niets voor het ophalen van vuilnis.</p><p>Arnhem wil in 2020 overstappen op het in veel gemeenten gehanteerde diftar, een afvalstoffenheffing met een vast en een variabel deel. Wie veel vuilnis produceert betaalt meer dan iemand die zorgvuldig afval scheidt. Iedereen betaalt een vast tarief voor het ophalen en verwerken van alle soorten gescheiden afval. Arnhemse minima hoeven het vaste deel niet te betalen.</p><p>Arnhemmers moeten hun vuilniszakken straks storten in containers, die alleen open gaan met een adresgebonden pasje. Via dat pasje kan de gemeente bijhouden hoeveel vuilniszakken iemand stort. Hoe meer zakken, hoe hoger het variabele bedrag dat betaald moet worden. Arnhemse minima mogen straks 46 tot 260 keer gratis een zak in de container gooien, afhankelijk van de omvang van het huishouden. Wie minder vuilniszakken stort, krijgt een bedrag per zak teruggestort op een voordeelpas voor minima.</p><p>Arnhem onderkent volgens een woordvoerder dat er een risico bestaat dat mensen hun vuilniszakken straks op de een of andere manier gaan wegmoffelen. „We gaan daar scherp op toezien.”</p><p>Het staat nog niet vast dat Arnhem in 2020 kan beginnen met diftar. Donderdag behandelt de rechtbank in Arnhem een bezwaar dat is ingediend tegen het gebruik van de adresgebonden pasjes. Arnhemmer Michiel Jonker vindt dat daarmee zijn privacy wordt geschonden. In 2017 moest Arnhem om die reden stoppen met de invoering van de afgesloten containers.</p>
