---
layout: post
title: "Impey blijft Benoot nét voor op Franse feestdag"
date: Sun, 14 Jul 2019 17:33:08 +0200
category: sport
externe_link: "https://www.telegraaf.nl/sport/2000927742/impey-blijft-benoot-net-voor-op-franse-feestdag"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b0be7300-a654-11e9-affb-0217670beecd.jpg"
---

<p class="intro">In de negende etappe van de Tour de France, een rit van 170,5 kilometer die startte in Saint-Étienne en eindigde in Brioude, is Daryl Impey als eerste over de streep gekomen.</p> <p>Impey is de tweede Zuid-Afrikaanse ritwinnaar in de Ronde van Frankrijk sinds Robert Hunter in de elfde etappe van 2007. Hij bleef de Belg Tiesj Benoot (met wie hij voorop was gebleven uit een kopgroep van vijftien renners) net voor. Op enige afstand finishte de Sloveen Jan Tratnik als derde.</p><p>„Ik heb in al die jaren vaak meegezeten in een ontsnapping. Het vervult me met trots dat het me nu eindelijk gelukt is”, zei de 34-jarige Zuid-Afrikaan van Mitchelton-Scott na zijn zege. „Dit was een rit die ik vooraf wel had aangemerkt. Net als de vorige etappe trouwens, maar toen miste ik de slag. Vandaag heb ik extra goed opgelet en lukte het wel. We hadden een mooie groep waarin goed werd samengewerkt.”</p><p>Op Quatorze Juillet - 14 juli - een Franse nationale feestdag, wordt de bestorming van de Bastille-gevangenis gevierd, waarmee de Franse Revolutie werd ingeluid in 1789. Op die speciale dag voor het Franse volk waren het vooral de thuisrenners die zochten naar de dagzege en eeuwige roem.</p><p>Eerste ontsnapping</p><p>Na een aantal mislukte pogingen, van onder andere Wout van Aert en Julian Alaphilippe, ontstond er uiteindelijk een kopgroep van vijftien man. Het was de eerste grote ontsnapping van de etappe, met opvallend feit dat er echter slechts twee Fransmannen meesprongen: Romain Sicard en Anthony Delaplace.</p><p>Lange tijd bleef de kopgroep bijeen, tot aan een kilometer of zestig voor de finish. Meerdere keren brak de groep in stukken en sloot vervolgens ineen, totdat de Oostenrijker Lukas Pöstlberger ontsnapte. Niemand volgde de renner van Bora-Hansgrohe, die ruim twintig kilometer later zo’n 38 seconden voorsprong had.</p><p>Benoot neemt leiding over</p><p>Kort voor de laatste klim van de dag, de Côte de Saint-Just, werd Pöstlberger weer ingerekend. Benoot en de Ier Nicolas Roche namen de leiding van de koers over, waarna ook Impey zich bij het duo voegde.</p><p>Op zeven kilometer van de eindstreep moest Roche lossen en bevochten Benoot en Impey elkaar voor de dagzege, waarmee laatstgenoemde uiteindelijk aan de haal ging.</p><p>Bekijk hier de uitslagen in de Ronde van Frankrijk.</p><p>Bekijk hier de klassementen in de Ronde van Frankrijk.</p><p>Bekijk hier het etappeschema van de Ronde van Frankrijk.</p><p>Bekijk hier de deelnemende ploegen + renners aan de Ronde van Frankrijk.</p>
