---
layout: post
title: "Syrische terrorismeverdachte verantwoordelijk gehouden voor executie"
date: Fri, 24 May 2019 16:36:13 +0200
category: nieuws
externe_link: "https://nos.nl/l/2286128"
feature_image: "https://nos.nl/data/image/2017/12/01/434981/1008x567.jpg"
---

<p>De van terrorisme verdachte Syriër die werd opgepakt in Kapelle wordt door het Openbaar Ministerie verdacht van deelname aan een standrechtelijke executie in Syrië. Het OM denkt dat de 47-jarige man een commandant was van de rebellenbeweging Jabhat al-Nusra. Hij is bekend onder de strijdnaam Abu Khuder.</p>
<p>Het OM heeft op internet beelden gevonden waarop te zien is hoe in juli 2012 een buiten gevecht gestelde Syrische luitenant-kolonel met ontbloot bovenlijf naar de oever van de Eufraat wordt geleid en wordt doodgeschoten. Het OM verdenkt de Syriër van moord als oorlogsmisdrijf. De politie onderzoekt of hij ook betrokken is bij andere misdrijven.</p>
<p>Abu Khuder is sinds 2014 in Nederland en heeft een verblijfsvergunning voor bepaalde tijd. Hij werd dinsdag opgepakt omdat de Duitse politie getuigenverklaringen tegen hem heeft.</p>
<h2>Gedesillusioneerd</h2>
<p>Uit het politieonderzoek bleek dat hij meehielp met de oprichting van de eerste bataljons van het Vrije Syrische Leger. Na korte tijd zou hij gedesillusioneerd zijn overgestapt naar Jabhat al-Nusra. Het bataljon waarover hij het commando zou hebben gevoerd, wordt verdacht van meerdere terroristische misdrijven.</p>
<p>Abu Khuder is voorgeleid aan de rechter-commissaris in Den Haag en zit voorlopig vast in afwachting van het proces. De rechtbank Den Haag is aangewezen om internationale misdrijven, waaronder oorlogsmisdrijven, te behandelen.</p>
