---
layout: post
title: "Drie jaar bankzitten bij Barça eindigt voor Cillessen met bekerfinale"
date: Sat, 25 May 2019 09:20:19 +0200
categories: 
- sport 
- voetbal 
externe_link: "https://nos.nl/l/2286209"
feature_image: "https://nos.nl/data/image/2019/05/25/552373/1008x567.jpg"
---

<p>Stiftjes van Lionel Messi, pegels van Gerard Piqué en de lepe balletjes van Luis Suárez keren. Jasper Cillessen deed het, drie jaar lang op de trainingsvelden van FC Barcelona. Maar genoeg om eerste keeper te worden was het nooit.</p>
<p>De finale van de Copa del Rey tegen Valencia (vanavond om 21.00 uur) staat toch ook een beetje in het teken van Cillessen. De ideale tweede doelman. Zeuren deed hij nooit en hij stond er altijd.</p>
<p>Maar na drie jaar bankzitten, vindt hij het tijd voor een nieuwe stap.</p>
<h2>Ideale antikatermenu</h2>
<p>Terug naar de voetbalzomer van 2016. Ajax blameert zich bij FK Rostov en kan deelname aan de Champions League vergeten. Het lijkt alweer lichtjaren geleden. De dan 27-jarige Cillessen wordt vier keer gepasseerd door de Russen.</p>
<p>Maar de doelman heeft het ideale antikatermenu. Direct na de vernedering pakt hij het vliegtuig naar Spanje, om medisch gekeurd te worden door één van de grootste clubs van de wereld: FC Barcelona, dat meer dan dertien miljoen euro voor hem betaalt.</p>
<p>Een dag later wordt Cillessen in Camp Nou gepresenteerd en maakt het Catalaanse publiek kennis met de nuchterheid van de Groesbeker. Hij laat namelijk blijken niet bepaald van slag te zijn door de grootte van het stadion in Barcelona.</p>
<p>"Volgens mij hebben de doelen hier dezelfde afmetingen als in de Arena", spreekt Cillessen bij zijn presentatie. "Ik moet nog steeds de ballen tegenhouden, dus er verandert eigenlijk weinig."</p>
<p>Het tekent de instelling van de Nederlander: gewoon normaal blijven doen. Elk gegeven antwoord sluit hij af met een glimlach naar de journalist. Stralend tekent hij zijn contract van vijf jaar, met een afkoopsom van zo'n zestig miljoen euro.</p>
<p>De zon schijnt voor de nieuwe nummer 13 van Barcelona.</p>
<p>Voor het tekenen van de papieren is duidelijk dat Cillessen als tweede doelman achter Marc-André ter Stegen begint aan zijn Catalaanse periode. "Het moet een moeilijke keuze worden voor de trainer", aldus Cillessen, die in het bekertoernooi wel mag starten.</p>
<p>Helaas voor de doelman van Oranje blijft het bij bekertoernooien. Hij doet er echt alles aan, maar Cillessen krijgt zijn Duitse concurrent niet uit de basis verdreven.</p>
<p>Het is dat Barcelona het de laatste jaren uitstekend doet in bekertoernooien. Want als Cillessen het had moeten hebben van zijn optredens in de competitie, dan bleef hij na drie dienstjaren steken op het schamele aantal van vijf.</p>
<h2>Gewaardeerde kracht</h2>
<p>Toch maakt de Nederlander indruk. Want als hij speeltijd krijgt, staat hij er. Hij zeurt nooit, laat zich alleen maar positief uit over de club en is iemand waarop de Catalanen kunnen bouwen. Het maakt hem tot een gewaardeerde kracht, die soms ook uitblinkt.</p>
<p>In de bekerfinale van vorig jaar bijvoorbeeld. Tegen Sevilla brengt Cillessen met een afgemeten pass van een meter of zestig Philippe Coutinho in staat om de assist te geven bij de 1-0 van Suárez. Barça wint uiteindelijk met 5-0.</p>
<p>Dat de club dat jaar in de finale staat, is ook al mede te danken aan de doelman. In de halve finales lijkt Valencia te beginnen met een slotoffensief, maar dankzij een waanzinnige reflex van Cillessen op een schot van dichtbij wordt dat de kop ingedrukt.</p>
<p>De actie wordt door Piqué beloond met een kus en Jordi Alba en Sergi Roberto geven de Nederlander een dikke knuffel. Na afloop is iedereen nog onder de indruk van de redding. </p>
<p>"De ongelooflijke hand van Cillessen", schrijft de Spaanse sportkrant Marca die avond. "Het was zijn beste redding sinds zijn komst. Het was de redding van zijn leven."</p>
<h2>Allerbeste duel?</h2>
<p>Aan het begin van dit jaar keept de bij NEC opgeleide voetballer misschien wel zijn allerbeste wedstrijd in het shirt van Barcelona. In de kwartfinales van de beker is Sevilla de tegenstander, dat de heenwedstrijd met 2-0 wint. In Camp Nou wordt het 6-1 voor Barça.</p>
<p>Maar het blijft lang spannend. Bij een 1-0 voorsprong houdt Cillessen zijn goal op een weergaloze manier schoon. Sevilla-spits André Silva ziet zijn hakbal richting de hoek verdwijnen, maar dan strekt Cillessen zich uit en tikt hij de bal met zijn rechterhand voor de doellijn weg.</p>
<p>Twee minuten later - nog steeds bij een 1-0 stand - eist hij weer een hoofdrol op. Bij NEC, Ajax en Oranje staat Cillessen niet bepaald te boeken als een penaltykiller, maar die avond plukt hij de inzet vanaf elf meter van Éver Banega uit de hoek. </p>
<p>"Jasper is iemand van wereldklasse", aldus trainer Ernesto Valverde tegenover de Spaanse pers na afloop van de wedstrijd. Ook Jordi Alba laat zich lovend uit over zijn teamgenoot onder de lat. </p>
<p>"Hij is ontzettend belangrijk voor ons en erg geliefd in de kleedkamer. Het was een bepalend moment in de wedstrijd toen hij de strafschop keerde. Jasper is een zeer competitieve speler en ik hoop dat hij blijft."</p>
<p>Maar dat gaat niet gebeuren. De man die nooit zeurt is er klaar mee. "Eerst ga ik op vakantie en dan hoop ik dat ik een mooie nieuwe club heb om te spelen, want ik wil graag spelen", zegt Cillessen eind april. </p>
<p>De concurrentiestrijd met de drie jaar jongere Ter Stegen is definitief verloren. Al kan Cillessen prima cijfers overleggen na zijn jaren als stand-in. Hij krijgt gemiddeld minder goals tegen dan de Duitse nummer één. </p>
<p>In Spanje mag hij dan geen eerste keus zijn, bij het Nederlands elftal is Cillessen onder bondscoach Ronald Koeman de vaste doelman.</p>
<p>Wel denkt de trainer dat het goed is voor zijn keeper om te vertrekken uit Barcelona. "Cillessen is té goed om een back-up te zijn, hij moet ergens als eerste keus aan de slag", vertelt Koeman aan Marca.</p>
<p>Het speculeren over de toekomst van Cillessen is al een tijdje in gang gezet. Zo zou Benfica zeer geïnteresseerd zijn en houdt ook Valencia hem in de gaten. Maar eerst maar eens die beker winnen. Het zou de derde op rij zijn voor Cillessen.</p>
<p>In september sprak Joep Schreuder met Jasper Cillessen in aanloop naar de Champions League-wedstrijd met PSV. Toen kwam zijn speeltijd ook aan bod.</p>
