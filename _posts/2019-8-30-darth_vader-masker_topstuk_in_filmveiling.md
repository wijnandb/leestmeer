---
layout: post
title: "Darth Vader-masker topstuk in filmveiling"
date: Fri, 30 Aug 2019 05:21:29 +0200
category: cultuur
externe_link: "https://nos.nl/l/2299540"
feature_image: "https://nos.nl/data/image/2019/08/30/573550/1008x567.jpg"
---

<p>Kostuums en rekwisieten uit filmklassiekers komen over een maand onder de hamer in Hollywood. Topstuk is het masker van Star Wars-schurk Darth Vader, dat tussen de 250.000 en 500.000 dollar moet opbrengen.</p>
<p>Het masker werd gebruikt voor The Empire Strikes Back, het tweede deel van de oorspronkelijke trilogie. Het veilinghuis wijst erop dat Darth Vader dit masker op had toen hij Luke vertelde dat hij zijn vader is.</p>
<p>"Zo'n masker is bijzonder zeldzaam. Dit is echt de heilige graal van sciencefiction-objecten."</p>
<p>Grappig genoeg komt ook de 'echte' heilige graal onder de hamer: de beker uit Indiana Jones and the Last Crusade. De waarde daarvan wordt geschat op 15.000 dollar.</p>
<h2>Zwart-wit</h2>
<p>Een ander topstuk uit de veiling is een unieke zwart-witte jurk uit The Wizard of Oz. Deze werd gebruikt voor de beroemde overgang van zwart-wit naar technicolor in de film. Een bodydouble van Judy Garland droeg deze kleurloze jurk als Dorothy aankomt in Oz, waarna Garland vervolgens in een vloeiende beweging in haar kleurenjurk opkomt.</p>
<p>Andere kostuums die worden aangeboden zijn bijvoorbeeld de kleren van Jack en Rose uit Titanic (100.000 dollar per stuk), een ruimtepak uit Alien en het masker en de kleren van seriemoordenaar Leatherface uit Texas Chain Saw Massacre.</p>
<p>Er komen ook enkele voertuigen onder de hamer: een DeLorean uit Back to the Future III, een maanwagentje uit de Bond-film Diamonds are Forever en een miniatuurbootje uit King Kong. Ook kunnen filmliefhebbers meerdere filmmonsters op de kop tikken, zoals een gremlin, een levensgrote terminator of een Freddy Krueger-outfit.</p>
<p>Een van de meer bizarre rekwisieten is een halve koe van schuimrubber, door Sylvester Stallone gebruikt voor bokstraining in Rocky. Vraagprijs: 3000 dollar.</p>
<p>In totaal moet de veiling minstens 10 miljoen dollar opleveren.</p>
