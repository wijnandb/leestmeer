---
layout: post
title: "Heineken maakt terugkeer Formule 1 op Zandvoort dinsdag officieel bekend"
date: Mon, 13 May 2019 20:37:23 +0200
category: sport
externe_link: "https://nos.nl/l/2284485"
feature_image: "https://nos.nl/data/image/2019/05/13/549730/1008x567.jpg"
---

<p>De Formule 1 keert terug in Nederland. De Grand Prix van Nederland op het circuit van Zandvoort staat in mei 2020 op de kalender. Geldschieter Heineken en Formule 1-eigenaar Formula One Management (FOM) maken het nieuws dinsdagochtend officieel bekend, bevestigen bronnen rond de Nederlandse bierbrouwer aan de NOS.</p>
<p>Circuit Zandvoort is al maanden in gesprek met FOM om de Grand Prix van Nederland, die voor het laatst in 1985 werd gehouden en Niki Lauda als winnaar kende, terug te krijgen op de kalender. Eind vorig jaar tekenden beiden partijen een principeovereenkomst.</p>
<p>Met de organisatie van het evenement in de duinen is een bedrag van rond de 40 miljoen euro gemoeid. De helft daarvan gaat naar FOM om de race te laten plaatsvinden. Daarnaast moet er flink geïnvesteerd worden in het circuit. Het geld komt van sponsoren en de ticketverkoop. De verwachting is dat tijdens de driedaagse dagelijks 100.000 bezoekers naar het circuit komen.</p>
<h2>Lammers directeur</h2>
<p>Dat Heineken ook bij de bekendmaking is betrokken, betekent hoogstwaarschijnlijk dat het internationale drankenconcern titelsponsor van de race wordt. Heineken is drie jaar geleden in de Formule 1 gestapt. Het concern is al titelsponsor in China, Italië en Brazilië.</p>
<p>Jan Lammers wordt directeur van het evenement. De voormalig Formule 1-coureur liet zondag bij de NOS al doorschemeren dat een rentree van de Formule 1 in Nederland aanstaande is.</p>
