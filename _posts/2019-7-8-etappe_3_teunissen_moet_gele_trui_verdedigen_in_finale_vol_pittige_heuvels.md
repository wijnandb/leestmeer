---
layout: post
title: "Etappe 3: Teunissen moet gele trui verdedigen in finale vol pittige heuvels"
date: Mon, 08 Jul 2019 07:03:31 +0200
category: sport
externe_link: "https://nos.nl/l/2292542"
feature_image: "https://nos.nl/data/image/2019/07/08/561967/1008x567.jpg"
---

<p>Met vier beklimmingen in de laatste 45 kilometer staat Mike Teunissen voor een flinke uitdaging om zijn gele trui te behouden. De derde etappe begint nog in België, maar twaalf kilometer na de start in Binche trekt het peloton al Frankrijk binnen.</p>
<p>Na een etappe van 215 kilometer komen de renners aan in Épernay. De etappe finisht na een klimmetje over een boerenlandweggetje en een afdaling naar het stadscentrum met een lastige slotkilometer die een gemiddeld stijgingspercentage kent van 3,8,</p>
<h2>Profiteren van de topvorm</h2>
<p>Jos van Emden, die de Giro reed en nu zijn Jumbo-Visma-teamgenoten als toeschouwer volgt, verwacht niet dat de gele trui van Mike Teunissen in gevaar zal komen. Sterker nog, Van Emden acht Teunissen in staat mee te doen om de overwinning.</p>
<p>"Hij was in de proloog van de ZLM Tour, vorige maand, maar twee seconden langzamer dan ik. Toen dacht ik: hij is echt sterk", zegt de tijdritspecialist, die Teunissen aanraadt zo veel mogelijk te profiteren van zijn topvorm. "Pas later besef je hoe goed je was. Nu moet je het gewoon proberen."</p>
<p>Bekijk hier het interview met Teunissen in De Avondetappe:</p>
<p>In de laatste veertig kilometer komen de renners vier korte, maar pittige klimmetjes tegen, één van de vierde categorie en drie van de derde categorie. De laatste helling, de Côte de Mutigny, is 900 meter lang en kent een gemiddeld stijgingspercentage van 12,2. De top ligt op zestien kilometer van de aankomst.</p>
<p>Pure sprinters als Dylan Groenewegen, Caleb Ewan en Elia Viviani zullen de vier beklimmingen de moeilijke slotkilometers waarschijnlijk niet overleven. Tot de kanshebbers voor de dagzege behoren renners die doorgaans goed zijn in de voorjaarsklassiekers, zoals Peter Sagan, Greg Van Avermaet en Julian Alaphilippe.</p>
<p>Als we Van Emden mogen geloven, is ook Mike Teunissen kansrijk. Wil hij zijn gele trui behouden, dan mogen de Jumbo-Visma-renners niet al te ver achterop raken.</p>
<p>Bekijk hieronder de verschillen in het klassement tussen Teunissen en negen kanshebbers op de ritzege:</p>
<p>Op de finish zijn tien, zes en vier bonificatieseconden te verdienen door de eerste drie renners. Maar ook op de laatste klim kunnen de renners goede zaken doen voor het algemeen klassement. Om potentiële aanvallers uit het peloton te inspireren deelt organisator ASO op acht beklimmingen in deze Tour bonificatieseconden uit.</p>
<p>De renner die het eerst boven is op de eerdergenoemde Côte de Mutigny krijgt een bonus van acht seconden, de nummers twee en drie krijgen respectievelijk vijf en drie seconden cadeau.</p>
<p>Herman van der Zandt zoekt de plek op waar Wout Poels in de Tour van 2012 zwaar geblesseerd raakte bij een val. Die etappe begon in Épernay, de finishplaats van vandaag.</p>
