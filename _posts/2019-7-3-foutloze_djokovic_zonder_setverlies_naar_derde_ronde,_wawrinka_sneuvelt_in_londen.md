---
layout: post
title: "Foutloze Djokovic zonder setverlies naar derde ronde, Wawrinka sneuvelt in Londen"
date: Wed, 03 Jul 2019 16:55:45 +0200
category: sport
externe_link: "https://nos.nl/l/2291815"
feature_image: "https://nos.nl/data/image/2019/07/03/560964/1008x567.jpg"
---

<p>Novak Djokovic heeft zich zonder problemen geplaatst voor de derde ronde op Wimbledon. De Servische nummer één van de wereld en titelverdediger in Londen rekende in anderhalf uur af met Denis Kudla: 6-3, 6-2, 6-2.</p>
<p>De Serviër gaf daarmee een vervolg aan zijn goede start van het toernooi op het heilige gras. In de eerste ronde gunde hij Philipp Kohlscheiber ook geen set en ook in de tweede ronde kende Djokovic uiteindelijk een makkelijke avond. Kudla, de nummer 111 op de wereldranglijst, kwam niet in de buurt van een stunt.</p>
<p>Opvallend was de aanwezigheid van Goran Ivanisevic op het Centre Court. De winnaar van 2001 begeleidt Djokovic sinds de start van Wimbledon.</p>
<p>De Zuid-Afrikaan Kevin Anderson stootte ook door naar de derde ronde. Anderson, die vorig jaar in de finale verloor van Djokovic, had vier sets nodig tegen Janko Tipsarevic: 6-4, 6-7, 6-1, 6-4.</p>
<h2>Debutant verrast routinier</h2>
<p>De op Wimbledon debuterende Reilly Opelka zorgde eerder vandaag voor een verrassing door Stan Wawrinka in de tweede ronde de voet dwars te zetten. De Amerikaanse hardhitter won van de Zwitser in een 3 uur en 13 minuten durende vijfsetter: 7-5, 3-6, 4-6, 6-4 en 8-6.</p>
<p>Opelka, met zijn 2,11 meter de langste proftennisser, won de eerste set van drievoudig grandslamwinnaar Wawrinka. De Zwitser, die op Wimbledon nooit verder kwam dan de kwartfinales, knokte zich echter terug en won vervolgens de tweede en derde set.</p>
<p>Wawrinka leek daarna uit de problemen, maar Opelka (in 2015 juniorenkampioen in Londen) dwong toch een vijfsetter af door de vierde set op zijn naam te schrijven.</p>
<p>In de beslissende set wonnen beide tennissers hun servicegames vrij eenvoudig totdat Opelka, 63ste op de wereldranglijst, op Wawrinka's service bij 7-6 zijn tweede matchpoint benutte.</p>
