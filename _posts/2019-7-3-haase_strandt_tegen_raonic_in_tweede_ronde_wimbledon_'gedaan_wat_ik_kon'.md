---
layout: post
title: "Haase strandt tegen Raonic in tweede ronde Wimbledon: 'Gedaan wat ik kon'"
date: Wed, 03 Jul 2019 16:58:30 +0200
category: sport
externe_link: "https://nos.nl/l/2291816"
feature_image: "https://nos.nl/data/image/2019/07/03/560889/1008x567.jpg"
---

<p>Robin Haase is er niet in geslaagd de derde ronde van Wimbledon te bereiken. Milos Raonic, nummer 17 van de wereld, was vooral dankzij zijn service (32 aces in totaal) net iets sterker dan de Nederlander: 7-6, 7-5 en 7-6.</p>
<p>Haase, 76ste op de wereldranglijst, begon uitstekend en kreeg bij een 6-5 voorsprong de kans om de eerste set uit te serveren. Tijdens die game overstrekte de Nederlander echter zijn knie, waarna Haase de game inleverde. In de tiebreak maakte Raonic vervolgens korte metten met de Nederlander: 7-1.</p>
<p>In de tweede set ging het tot 5-5 gelijk op, maar bij die stand brak Raonic de service van Haase. De Canadees serveerde de set, mede door drie aces, daarna vakkundig uit.</p>
<p>Haase liet in het begin van de derde set een aantal breekkansen liggen, waarna het opnieuw uitdraaide op een tiebreak. Raonic, die tijdens de derde set last kreeg van zijn enkel en daardoor moeizaam bewoog, bleef leunen op zijn opslag en won de tiebreak met 7-4.</p>
<h2>Haase realistisch: 'Heb gedaan wat ik kon'</h2>
<p>"In de eerste set krijg ik een kans om uit te serveren, maar die pak ik niet. Daarna heb ik nog weinig kansen gehad", sprak een realistische Haase na afloop. "Als hij zo serveert als vandaag, dan bepaalt hij. Ik heb gedaan wat ik kon en dat heb ik goed gedaan. Zonde dat het niet tot een setwinst heeft geleid."</p>
<p>Haase haalde alleen in 2011 de derde ronde in Londen. Raonic reikte vorig jaar en het jaar daarvoor tot de kwartfinales. Haase gaat nog wel door in het dubbelspel. "Daar heb ik me niet voor niks voor ingeschreven. Ik vind het leuk en er is nog veel te winnen voor mij."</p>
