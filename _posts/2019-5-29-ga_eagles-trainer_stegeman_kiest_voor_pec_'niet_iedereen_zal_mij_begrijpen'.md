---
layout: post
title: "GA Eagles-trainer Stegeman kiest voor PEC: 'Niet iedereen zal mij begrijpen'"
date: Wed, 29 May 2019 13:24:49 +0200
categories: 
- sport 
- voetbal 
externe_link: "https://nos.nl/l/2286821"
feature_image: "https://nos.nl/data/image/2018/03/01/455792/1008x567.jpg"
---

<p>John Stegeman wordt de nieuwe coach van PEC Zwolle. De nummer dertien van de eredivisie neemt Stegeman over van aartsrivaal Go Ahead Eagles, waar hij nog een contract voor een jaar had. De overstap is zeer pikant te noemen.</p>
<p>Go Ahead liep woensdag promotie naar de eredivisie mis door in Deventer in een thriller van RKC Waalwijk te verliezen. De 42-jarige Stegeman, die in 2016 met Heracles Europees voetbal behaalde, is bij PEC de opvolger van Jaap Stam, die naar Feyenoord vertrekt.</p>
<p>"Natuurlijk telt het sentiment mee, maar dat heb ik geprobeerd los te laten toen ik over PEC nadacht. En niet iedereen zal mij begrijpen, maar ik ben gewoon heel erg blij met de kans die mij geboden wordt om naar een stabiele eredivisieclub te gaan", laat Stegeman aan de NOS weten.</p>
<h2>Opvallend besluit</h2>
<p>Stegeman nam vorig jaar een opvallend besluit door Heracles Almelo te verlaten voor Go Ahead Eagles, dat een divisie lager speelde. "Ik heb roodgeel bloed", verklaarde hij destijds. Stegeman was altijd al supporter van Go Ahead en stond van 1997 tot en met 2000 onder contract bij de club uit Deventer.</p>
<p>"Als klein ventje zat ik op de B-Side, later heb ik er nog gevoetbald. En als ik tegen Go Ahead ging voetballen en ik ging naar de Adelaarshorst, dan had ik een speciaal gevoel", zei hij bij de presentatie vorig jaar.</p>
<p>Stegeman nu: "Van de eerste tot de allerlaatste snik heb ik me met ziel en zaligheid ingezet voor Go Ahead. Maar ik ben een trainer, een passant, zo simpel is het. Ik moet aan mijn eigen ontwikkeling denken als trainer. Dit is het beste voor mij en mijn carri√®re. En met alle clubs waar ik in het verleden gewerkt heb, heb ik nog prima contact. Dat is voor mij belangrijk."</p>
<h2>Go Ahead verrast</h2>
<p>Go Ahead Eagles laat op de eigen website weten verrast te zijn door de keuze van Stegeman en ook Paul Bosvelt, technisch directeur van de Deventenaren, reageert teleurgesteld. De club ontvangt wel nog een afkoopsom.</p>
<p>"Als club betreuren we het vertrek van John. Hij speelde een belangrijke rol in de wederopstanding van de club, die bijna tot promotie leidde. John heeft deze keuze gemaakt en het is nu aan ons om een geschikte opvolger te vinden. Daar ligt nu onze focus."</p>
<p>Bekijk hieronder de reactie van Stegeman na het mislopen van promotie met de Eagles:</p>
