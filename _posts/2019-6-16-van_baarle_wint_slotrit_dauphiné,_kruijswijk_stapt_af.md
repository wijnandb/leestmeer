---
layout: post
title: "Van Baarle wint slotrit Dauphiné, Kruijswijk stapt af"
date: Sun, 16 Jun 2019 17:28:37 +0200
categories: 
- sport 
- wielrennen 
externe_link: "https://nos.nl/l/2289328"
feature_image: "https://nos.nl/data/image/2019/06/16/557187/1008x567.jpg"
---

<p>Na Wout Poels op zaterdag heeft opnieuw een Nederlander met een ritzege zijn stempel gedrukt op het Critérium du Dauphiné. Dylan van Baarle, evenals Poels van de Ineos-ploeg van de zwaar gevallen Chris Froome, toonde zich zondag in de achtste en laatste etappe de beste.</p>
<p>Toch was er ook tegenslag voor het Nederlandse wielrennen, aangezien Jumbo-Visma-kopman Steven Kruijswijk door ziekte gedwongen was af te stappen.</p>
<p>In de slotmeters van de bergrit over 113 kilometer van Cluses naar Champéry was Van Baarle medevluchter Jack Haig te snel af in een sprint-à-deux. Van Baarle was met de Australiër overgebleven van een vroege kopgroep van dertien. Het was voor Van Baarle zijn eerste triomf in een WorldTour-koers</p>
<p>De eindzege in het Critérium du Dauphiné ging net als in 2017 naar Jakob Fuglsang. De Deen verdedigde zijn leiderstrui met succes in de bergrit, waarin zeven cols bedwongen moesten worden, over 113 kilometer van Cluses naar Champéry. Hij finishte op bijna twee minuut achterstand (1.59) in de favorietengroep.</p>
<p>Steven Kruijswijk gaf in de slotfase vanwege ziekte op. De renner van Jumbo-Visma stond voor de rit nog op de negende plaats. Ook Adam Yates, de Britse nummer twee van het algemeen klassement, met 8 seconden achterstand op Fuglsang, staakte eerder de strijd.</p>
