---
layout: post
title: "Dumoulin start niet meer in Dauphiné vanwege knieklachten, maar 'geen paniek'"
date: Sat, 15 Jun 2019 10:20:08 +0200
categories: 
- sport 
- wielrennen 
externe_link: "https://nos.nl/l/2289126"
feature_image: "https://nos.nl/data/image/2019/06/15/556862/1008x567.jpg"
---

<p>Tom Dumoulin gaat niet meer van start in het Critérium du Dauphiné. De wielrenner van Team Sunweb heeft te veel last van zijn knie. Een blessure die hij opliep tijdens een valpartij in de Giro, vorige maand.</p>
<p>"Na de etappe voelde ik mij erg goed, maar gedurende de avond begon de irritatie in mijn knie terug te komen. Ik heb nu ook niet het gevoel dat we de knie moeten overbelasten", verklaart Dumoulin zaterdagochtend in het persbericht van het team.</p>
<h2>'Geen paniek'</h2>
<p>Sunweb-ploegleider Aike Visbeek laat aan de NOS weten dat er geen zorgen zijn over de knie van Dumoulin. "Er is geen paniek. We willen de knie goed checken", aldus Visbeek.</p>
<p>"Dit doen we het liefst in een eigen omgeving. Daarom is Tom nu terug naar Nederland en heeft hij zaterdagmiddag een scan in Hengelo. Het is nu van belang dat hij volgende week een goede hoogtestage kan doen."</p>
<p>"Tom wil gewoon heel graag koersen", vervolgt Visbeek. "En wij ook wel. Maar je moet gewoon goed kijken wat de risico's zijn en hoe je zekerheid inbouwt. Wij weten gewoon wat een goed trainingskamp oplevert."</p>
<p>Geen reden voor paniek, kortom. Of toch niet? "De Tourstart komt niet in gevaar. Dat kan pas in gevaar komen als het bij het trainingskamp mis gaat. Maar daar is op dit moment geen reden toe."</p>
<h2>Race tegen de klok</h2>
<p>Dumoulin viel in de slotfase van de vierde etappe van de Giro d'Italia op zijn knie en stapte een dag later uit de koers. In de Dauphiné bereidde hij zich voor op de Tour de France. De Tour start op 6 juli in Brussel.</p>
