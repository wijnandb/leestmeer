---
layout: post
title: "Vernieuwde Groenewegen-trein nu al op stoom: 'Vol vertrouwen naar Tour'"
date: Mon, 20 May 2019 06:33:38 +0200
category: sport
externe_link: "https://nos.nl/l/2285485"
feature_image: "https://nos.nl/data/image/2019/05/20/551291/1008x567.jpg"
---

<p>De sprinttrein van Jumbo-Visma is station Duinkerke gepasseerd en dat heeft de organisatie van de Vierdaagse geweten ook. Vijf van de zes etappes werden gewonnen door de Nederlandse ploeg. "Dit is wel uitzonderlijk, hoor", aldus sprinter Dylan Groenewegen.</p>
<p>Hij tekende in de eerste drie etappes voor een hattrick. Daarna mocht de Fransman Bryan Coquard een dagsucces vieren, alvorens Groenewegens ploegmaat Mike Teunissen twee ritten achter elkaar - plus het eindklassement - won.</p>
<h2>Tactisch plannetje?</h2>
<p>De zege van zondag leek het gevolg van een tactisch plannetje. Teunissen trok de sprint aan voor Groenewegen, die plots naar de zijkant stuurde en zo een gat liet vallen, waardoor Teunissen de etappezege kon kapen. Groenewegen eindigde als tweede en kwam juichend over de meet.</p>
<p>"Ik begreep al dat mensen dachten dat het vooraf zo besproken was", reageert Teunissen in Langs de Lijn. "Maar dat was het zeker niet. Het plan was om de sprint voor Dylan aan te trekken."</p>
<p>"Hij ging eigenlijk veel te hard natuurlijk", zegt Groenewegen op zijn beurt. "Nee, ik had te maken met een band die langzaam leegliep, dus ik was niet zeker of ik wel kon winnen. Toen werd dit een mooie optie, die door Mike perfect is afgewerkt."</p>
<p>De sprinters van Jumbo-Visma denderen dus door en dat belooft veel voor de Tour de France, het absolute hoofddoel voor de Nederlandse wielerformatie. Vorig jaar was Groenewegen nog goed voor twee etappezeges in de Ronde van Frankrijk.</p>
<h2>De Tour-trein</h2>
<p>Dezelfde trein waarmee Jumbo-Visma in Duinkerke de successen aaneen reeg, zal ook in Frankrijk voor sprintzeges moeten zorgen, vertelt Teunissen, die de plaats van Timo Roosen heeft overgenomen. Hij licht de nieuwe formatie toe. "Als eerste hebben we Tony Martin, die telt al voor drie, zo hard rijdt hij. Hij moet ons drieën naar de finale loodsen."</p>
<p>Met "ons drieën" bedoelt Teunissen zichzelf, Groenewegen en Amund Grøndahl Jansen. "Een sterke Noor die mij afzet op 500 meter van de finish. Dan moet ik zo hard mogelijk doortrekken richting de 200 meter en dan hoeft Dylan alleen nog maar een paar keer te trappen en dan wint-ie."</p>
<p>Met vijf zeges in zes dagen in Duinkerke is duidelijk dat ze op stoom zijn. "Dit is wel een lager niveau, zo eerlijk moeten we zijn. Maar het was een geslaagde oefening voor de Tour in ieder geval", concludeert Teunissen. </p>
<p>De Ronde van Frankrijk begint op zaterdag 6 juli. Voor die tijd is de Jumbo-expres met kopman Groenewegen nog te zien bij de Hammer Series en de Ster ZLM Toer. Tussendoor staat er nog een hoogtestage van drie weken in de Sierra Nevada op het programma. </p>
<p>Groenewegen: "Dan gaat Mike nog naar het NK, dat sla ik over. Dan ben ik al bezig met de Tour en daar ga ik met deze jongens zeker vol vertrouwen naartoe."</p>
