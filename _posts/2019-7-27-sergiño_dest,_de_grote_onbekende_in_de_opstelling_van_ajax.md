---
layout: post
title: "Sergiño Dest, de grote onbekende in de opstelling van Ajax"
date: Sat, 27 Jul 2019 08:10:40 +0200
categories: 
- sport 
- voetbal 
externe_link: "https://nos.nl/l/2295288"
feature_image: "https://nos.nl/data/image/2019/07/27/566491/1008x567.jpg"
---

<p>Nieuw seizoen, nieuwe namen. Zo ook bij Ajax. Inmiddels is wel bekend dat Matthijs de Ligt en Frenkie de Jong vertrokken zijn en dat de nieuwkomers Quincy Promes, Edson Álvarez en Razvan Marin heten.</p>
<p>Maar wie vanavond voorafgaand aan de wedstrijd om de Johan Cruijff Schaal de eerste officiële basisopstelling van Ajax onder ogen krijgt, ziet vermoedelijk op linksachter Sergiño Dest staan.</p>
<p>Nog een nieuweling dus, maar dan niet eentje over wie weken werd gespeculeerd alvorens hij aan een glas champagne mocht nippen aan de zijde van de glunderende technisch directeur Marc Overmars.</p>
<p>Integendeel. Dest liep al zes jaar redelijk anoniem rond op De Toekomst toen hij eind vorig jaar op zijn achttiende pas als laatste van zijn lichting een contract kreeg aangeboden.</p>
<p>Om tijdens de ondertekening daarvan vervolgens doodleuk te zeggen dat hij zo snel mogelijk zijn debuut wilde maken in het eerste. Op dat moment had Dest pas vijf wedstrijden gespeeld voor Jong Ajax.</p>
<p>Toch was dat niet zomaar grootspraak van de in Almere geboren verdediger. Dest is sindsdien serieuzer voor de sport gaan leven en ontwikkelt zich de laatste maanden razendsnel.</p>
<p>Tijdens de voorbereiding op het nieuwe seizoen maakte hij bij trainingen en in oefenduels met Watford en Panathinaikos indruk op Erik ten Hag en diens assistenten.</p>
<p>Die goede indruk maakt Dest momenteel in de rol van linksback, de positie die tijdelijk onderbezet is vanwege de late terugkeer van Argentijns international Nicolás Tagliafico en een hamstringblessure bij aanwinst Lisandro Martínez.</p>
<p>Een positie die helemaal niet de favoriete is van Dest. Liever speelt hij rechts achterin. Maar dat is in zijn geval ook geen enkel probleem. Dest speelde in verschillende jeugdteams namelijk al eens tijdelijk als controlerende middenvelder, vleugelaanvaller en 'op tien'.</p>
<p>Zijn kracht als vleugelverdediger schuilt dan ook vooral in zijn aanvallende kwaliteiten. Met als voorlopig hoogtepunt een verbluffende actie in het oefenduel met het Turkse Basaksehir: na een handige passeeractie gaf Dest een fraaie voorzet achter het standbeen.</p>
<p>Anders dan bij Ajax zijn de beleidsmakers bij de Amerikaanse voetbalbond al langer overtuigd van de potentie van de jonge verdediger.</p>
<p>Op advies van oud-Ajacied Dave van den Bergh, tegenwoordig assistent-bondscoach van Verenigde Staten onder 20, is Dest al sinds 2016 in beeld bij de VS.</p>
<p>Dest, die op zijn dertiende tijdens een bezoek aan New York voor het eerst in Amerika was, is speelgerechtigd voor dat land omdat hij een Amerikaanse vader heeft.</p>
<h2>Erelijst</h2>
<p>Inmiddels staat de teller op zeventien jeugdinterlands, waaronder een aantal duels op het WK onder 20 en de gewonnen finale van het Noord-Amerikaanse kampioenschap onder 20 jaar.</p>
<p>Met Ajax kan Dest vanavond dus al een tweede bescheiden prijs aan zijn palmares toevoegen. Al zal hij vooral een goede wedstrijd willen spelen. Dan zou er zomaar meer in het vat kunnen zitten dit seizoen.</p>
