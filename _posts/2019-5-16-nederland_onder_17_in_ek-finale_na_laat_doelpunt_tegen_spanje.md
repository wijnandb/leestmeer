---
layout: post
title: "Nederland onder 17 in EK-finale na laat doelpunt tegen Spanje"
date: Thu, 16 May 2019 19:40:01 +0200
category: sport
externe_link: "https://nos.nl/l/2285008"
feature_image: "https://nos.nl/data/image/2019/05/16/550514/1008x567.jpg"
---

<p>Oranje onder 17 heeft zich geplaatst voor de finale van het EK, door een late treffer van Mohamed Taabouni tegen Spanje: 1-0. De ploeg van bondscoach Peter van der Veen kan zodoende zondag de Europese titel verdedigen tegen Italië, dat Frankrijk met 2-1 klopte. </p>
<p>Dat het donderdag lang duurde voordat er werd gescoord, was geen verrassing. Er viel weinig te beleven in Dublin en beide ploegen maakten veel overtredingen, waardoor het duel weinig echte kansen kende.</p>
<h2>Lat</h2>
<p>Na rust kwamen er wel wat mogelijkheden voor Nederland. Invaller Naci Ünüvar zorgde voor het grootste gevaar, maar de Ajacied schoot tegen de lat. Oranje was in de tweede helft wel de betere ploeg, Spanje wist geen enkele kans te creëren.</p>
<p>In de slotminuut viel dan eindelijk de verdiende treffer. AZ'er Taabouni haalde uit vanaf de rand van het stafschopgebied en liet Nederland in de slotfase alsnog juichen.</p>
<h2>Finale live bij de NOS</h2>
<p>De finale van het EK begint zondag om 17.30 uur en is te volgen via NPO 1 Extra, op NOS.nl en in de app.</p>
<h2>Ook vrouwen in finale</h2>
<p>Ook de Nederlandse vrouwen onder 17 hebben zich op hun EK geplaatst voor de finale, voor het eerst in de historie. Dinsdag werd in de halve finales met 3-1 afgerekend met regerend Europees en wereldkampioen Spanje.</p>
<p>Oranje speelt vrijdag om 13.00 uur de finale tegen Duitsland. Die wedstrijd is eveneens te zien op NPO 1 Extra, via NOS.nl en in de app.</p>
