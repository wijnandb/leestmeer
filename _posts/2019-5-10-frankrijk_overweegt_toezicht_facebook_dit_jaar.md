---
layout: post
title: "Frankrijk overweegt toezicht Facebook dit jaar"
date: Fri, 10 May 2019 13:48:20 +0200
categories: 
- financieel 
- koersen 
externe_link: "https://www.telegraaf.nl/financieel/3567573/frankrijk-overweegt-toezicht-facebook-dit-jaar"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/62eb6876-7324-11e9-bc09-0255c322e81b.jpg"
---

<p class="intro">Frankrijk overweegt al dit jaar formeel toezicht te gaan houden op Facebook en andere bedrijven die zich bezighouden met sociale netwerken. Er wordt gekeken naar het uitbreiden van de bevoegdheden van de Franse toezichthouder voor de radio en de televisie CSA. Dat zei de Franse minister voor Digitale Zaken Cédric O in een toelichting op een nieuw rapport.</p> <p>Volgens de minister ,,zijn socialemediagiganten net zo belangrijk als banken en moeten ze daarom gereguleerd worden''. Het huidige toezicht door de bedrijven zelf stelt volgens het rapport niets voor.</p><p>Als er nu tekortkomingen boven water komen, bestaan er geen regels om een oplossing af te dwingen. Facebook moet verantwoordelijk worden gesteld voor de integriteit van het platform en veiligheid van de gebruikers, aldus het rapport. Facebook-oprichter en -topman Mark Zuckerberg brengt vrijdag een bezoek aan de Franse president Emmanuel Macron.</p><p>Promotie van terrorisme</p><p>Volgende week moet Zuckerberg ook verantwoording afleggen op een andere bijeenkomst eveneens georganiseerd door Macron. Daar wordt onder meer de promotie van terrorisme op sociale netwerken besproken. Facebook kwam recentelijk in opspraak voor het te laat verwijderen van een livestreamvideo van de aanslag op moskeeën in Christchurch in Nieuw-Zeeland.</p><p>Bovendien klaagde deze week een klokkenluider het bedrijf aan bij de Amerikaanse beurswaakhond. Facebook zou onder meer automatisch pagina's generen voor terroristische groeperingen waar al duizenden 'likes' op staan.</p><p>Eerder deze week pleitte medeoprichter van Facebook Chris Hughes voor het opsplitsen van Facebook. Het bedrijf is volgens hem te machtig geworden en de huidige vorm van toezicht zou niet deugen. ,,De raad van bestuur van Facebook werkt meer als een adviescommissie dan als toezichthouder'', schreef hij in The New York Times.</p>
