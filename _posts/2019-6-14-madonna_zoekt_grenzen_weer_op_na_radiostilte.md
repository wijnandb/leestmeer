---
layout: post
title: "Madonna zoekt grenzen weer op na radiostilte"
date: Fri, 14 Jun 2019 09:16:10 +0200
categories: 
- entertainment 
- sterren 
externe_link: "https://www.telegraaf.nl/entertainment/318422887/madonna-zoekt-grenzen-weer-op-na-radiostilte"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4d3c8008-8e74-11e9-bb89-02c309bc01c1.jpg"
---

<p class="intro">Fans van Madonna telden de dagen langzaam af en vrijdag is het eindelijk zover: na meer dan vier jaar brengt de zangeres weer een plaat uit. Madame X is het veertiende studioalbum van de Queen of Pop en zoals we van haar gewend zijn, zoekt de zangeres opnieuw de grenzen op.</p> <p>Recensenten die het album al mochten horen zijn het bijna allemaal met elkaar eens: Madame X is Madonna’s meest bizarre plaat ooit. Bij The Guardian en The Times regende het echter sterren. De 60-jarige zangeres wordt moedig genoemd voor haar durf om zichzelf opnieuw uit te vinden en de vijftien songs zijn volgens de Britse kranten bijna allemaal goed.</p><p>Dat is precies Madonna’s carrière in een notendop. Bij elk nieuw album gaat ze met haar tijd mee, probeert ze het anders aan te pakken, klinkt ze ook anders en provoceert ze. Mede daardoor weet de zangeres zich al meer dan 36 jaar staande te houden in de entertainmentwereld.</p><p>Autotune</p><p>De laatste jaren, waarin Madonna zich vooral etaleerde als voetbalmoeder voor haar zoon David, gaat het echter niet meer zo van een leien dakje. Het laatste album Rebel Heart werd niet meer zo’n groot succes als de voorgangers, hits bleven uit en ook de aanloop naar de release van Madame X ging hier en daar met vallen en opstaan.</p><p>Velen zullen haar optreden tijdens de finale van het Eurovisiesongfestival in Tel Aviv, waar Madonna vocaal totaal uit de bocht vloog, nog goed herinneren. Ook de releases van de singles van Madame X deden tot dusver weinig. Medellín, I Rise, Crave, Future en Dark Ballet, die vooral opvielen door de hoeveelheid autotune, werden niet of nauwelijks beluisterd via de streamingplatforms en ook de radiostations laten Madonna links liggen.</p><p>Het is nu aan Madonna’s fans of de Queen of Pop haar regeerperiode kan verlengen en volgende week haar elfde nummer 1-notering in de Album Top 100 kan bijschrijven.</p>
