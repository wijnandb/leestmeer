---
layout: post
title: "Voetbalsters uit de Spaanse competitie gaan staken"
date: Mon, 28 Oct 2019 21:40:18 +0100
category: sport
externe_link: "https://nos.nl/l/2308093"
feature_image: "https://nos.nl/data/image/2019/10/28/588145/1008x567.jpg"
aantal: 194
unieke: 140
bron: "NOS"
---

<p>De voetbalsters uit de hoogste Spaanse divisie gaan vanaf het weekend van 16 en 17 november voor onbepaalde tijd in staking. De speelsters weigeren in actie te komen, omdat ze van de clubs betere arbeidsvoorwaarden verlangen.</p>
<p>De voetbalsters vinden onder meer dat ze op jaarbasis minimaal 16.000 euro bruto zouden moeten verdienen. Ze hopen daarnaast ook dat er een financiële regeling komt voor speelsters die met zwangerschapsverlof gaan.</p>
<p>Vertegenwoordigers van de speelsters en clubs onderhandelden de afgelopen tijd diverse keren met elkaar en maandag kwamen de partijen er in een laatste poging wederom niet uit.</p>
<h2>Van Dongen: 'Tijd voor actie'</h2>
<p>Oranje-international Merel van Dongen, in Spanje actief voor Real Betis, kondigde de staking vorige week al aan via social media.</p>
<p>"Al maanden wordt er tevergeefs geprobeerd tot een CAO te komen met minimale arbeidsovereenkomsten. Nog steeds is er geen akkoord. Het is tijd voor actie."</p>
<p>Naast Van Dongen spelen ook internationals Lieke Martens, Stefanie van der Gragt (beiden voor FC Barcelona) en keepster Sari van Veenendaal (Atlético Madrid) in Spanje.</p>
<p>Barcelona, Athletic Club en CD Tacón maken overigens geen deel uit van het collectief dat strijdt voor een betere CAO in het Spaanse vrouwenvoetbal.</p>
