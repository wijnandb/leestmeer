---
layout: post
title: "Premier Rutte opent aanval op 'zolderkamergeleerde' Baudet"
date: Tue, 14 May 2019 19:49:29 +0200
category: nieuws
externe_link: "https://nos.nl/l/2284640"
feature_image: "https://nos.nl/data/image/2019/05/14/549965/1008x567.jpg"
---

<p>Volgens premier Rutte neemt Thierry Baudet van Forum voor Democratie met zijn nexit-standpunt een "onverantwoord risico met onze veiligheid, onze stabiliteit en onze welvaart". In een toespraak over Europa zei de premier vanavond dat Nederland de Europese samenwerking juist hard nodig heeft "met al die onrust in de wereld". Baudet is in zijn ogen een "zolderkamergeleerde die daar zit te fröbelen hoe de ideale wereld in elkaar zit".</p>
<p>Forum voor Democratie wil dat Brussel minder macht krijgt, hoewel er de afgelopen tijd wat onduidelijkheid was over of dat ook een nexit zou moeten betekenen.</p>
<p>Op de website van de partij staat dat FvD Europese samenwerking heel belangrijk vindt, maar dat de EU is verworden tot "een volstrekt ondemocratische moloch". Daarom wil Baudet, die zelf in ieder geval voorstander blijft van een vertrek uit de Europese Unie, een referendum organiseren over het Nederlandse EU-lidmaatschap.</p>
<h2>Grote concurrent</h2>
<p>Rutte vindt dat Baudet zijn nexit-standpunt baseert op "rare verzinselen, op basis van wonderlijke theorieën die hij ergens op een zolderkamer bedacht heeft". Dat de premier kiest voor zo'n directe aanval op Baudet, laat zien dat hij Forum voor Democratie nu echt ziet als grote concurrent, zegt politiek verslaggever Ron Fresen. De partij van Baudet werd bij de Provinciale Statenverkiezingen in één keer de grootste.</p>
<p>De felle aanval van Rutte komt iets meer dan een week voor de Europese verkiezingen, die in Nederland op donderdag 23 mei worden gehouden. Volgens Fresen hoopt de premier daar op een tweestrijd tussen de VVD en Forum voor Democratie. "Rutte heeft wat terug te winnen. Bij de VVD denken ze dat veel van hun voormalige kiezers vooral vanwege migratie en klimaat zijn overgestapt naar Forum. En dat die groep, met daarin veel ondernemers, geen experimenten willen met de EU en een nexit. Die zijn dus terug te winnen, denkt de VVD."</p>
<p>Daarom wil Rutte nog vóór de Europese verkiezingen op 23 mei een debat met Baudet. Die wilde eerder vandaag nog niet reageren op soortgelijke kritiek die Rutte eerder op zijn partij had.</p>
<p>Afgelopen vrijdag zei de premier in zijn wekelijkse gesprek met de NOS bijvoorbeeld dat het een slecht signaal zou zijn als partijen die pro-nexit zijn straks groot worden bij de Europese verkiezingen. "Het is voor Nederland verschrikkelijk als dat gebeurt."</p>
<p>Politiek verslaggever Fresen denkt dat de toespraak van Rutte vanavond Baudet in ieder geval geen windeieren zal leggen. "In een verkiezingscampagne is dit een geschenk uit de hemel. Als je grote concurrent jou aanvalt en er zelfs een tweestrijd van wil maken, dan word je daar als partij altijd beter van. Het trekt veel aandacht en mogelijk ook veel kiezers."</p>
