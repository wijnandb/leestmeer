---
layout: post
title: "In de pijlsnelle Formule 1 is de VAR lachwekkend traag"
date: Fri, 21 Jun 2019 06:18:12 +0200
categories: 
- sport 
- autosport 
externe_link: "https://nos.nl/l/2289971"
feature_image: "https://nos.nl/data/image/2019/06/21/558043/1008x567.jpg"
---

<p>Bijna twee weken na het vallen van de vlag in Montréal is nog steeds niet voor honderd procent zeker wie de Grand Prix van Canada heeft gewonnen. Lewis Hamilton kwam als tweede over de streep, maar de wedstrijdleiding schonk hem de zege door vijf seconden tijdstraf toe te kennen aan Sebastian Vettel.</p>
<p>De Ferraricoureur zou na een uitstapje door het gras gevaarlijk hebben gehandeld bij de terugkeer op het asfalt.</p>
<p>Vandaag buigt de wedstrijdleiding zich op verzoek van Ferrari opnieuw over het voorval. De Italiaanse renstal vraagt om herziening van het oordeel, mede op basis van camerabeelden uit de cockpit en nieuwe data uit de pitbox. Het wordt een bijzondere zitting. Het is alsof de VAR anderhalve week na een Champions League-finale nog een keer incidenten uit de wedstrijd gaat beoordelen. Een blamage.</p>
<p>Los van de welles-nietes vraag is de tijdstraf extra omstreden omdat de race zelf er door om zeep werd geholpen. "Toen Lewis wist dat Sebastian vijf seconden straf zou krijgen, was de lol er vanaf", zegt Max Verstappen over de ingreep. "Hamilton kon toen veilig naar de finish cruisen. De straf verknalde het gevecht om de leiding in de race. Als je een straf uitdeelt, doe het dan niet tijdens de wedstrijd."</p>
<p>Verstappen vond Vettels straf te zwaar. "Natuurlijk maakt hij een fout door de bocht te missen, maar ik zie hem daarna weinig verkeerd doen. Volgens mij deed hij alles zo veilig mogelijk. Als je vanaf het gras weer op het asfalt komt heb je nou eenmaal weinig grip." Los van het vonnis in Canada is de Nederlander toch al kritisch over de straffenregen in de Formule 1. "Ik ben sowieso geen fan van al die penalty's. Een beetje wheelbangen kan geen kwaad toch?"</p>
<p>De 21-jarige Nederlander had het in het verleden vaak aan de stok met de wedstrijdleiding, maar wijst die nu niet aan als zondebok. "Ik geef de stewards niet de schuld. Soms kunnen ze niet anders. Ik weet zeker dat ze hun best doen. De spelregels dwingen hen straffen op te leggen die niet goed zijn voor de sport. Het beschadigt de Formule 1. We moeten naar het reglement kijken."</p>
<p>Haas-teambaas Günther Steiner is het met Verstappen eens. "We moeten zorgen dat coureurs minder vaak op de vingers worden getikt. Ik weeg mijn woorden. Ik zit zelf ook niet te wachten op een conflict met de wedstrijdleiding en wil niet te fel reageren. Laat ik het simpel houden: als je twijfelt of een coureur een fout maakt, straf hem dan niet. Als het fifty-fifty is moet je niet veroordelen."</p>
<p>Steiner vreest een precedentwerking. "Het probleem is dat elke straf een volgende straf uitlokt. Want als je het ene weekend een coureur op het matje roept voor een vergrijp, moet je dat in de volgende race ook doen bij vergelijkbare gevallen. Zo blijf je bezig."</p>
<p>Canada-winnaar Lewis Hamilton vermijdt in Frankrijk de discussie over zijn omstreden zege. De regerend wereldkampioen annuleerde een persconferentie omdat hij de Fashion Week in Parijs boeiender vond. Hamilton woonde er ook een herdenkingsdienst van de eerder dit jaar overleden mode-tycoon Karl Lagerfeld bij.</p>
<p>Ook lijdend voorwerp Vettel wil op het circuit in Paul Ricard - waar de achtste grand prix van het seizoen wordt verrreden - weinig woorden vuil maken aan de kwestie. De viervoudig kampioen hield zijn antwoorden zo kort (en nietszeggend) mogelijk. Een bloemlezing:</p>
<p>"Ik denk er nog net zo over als na de race. Er is voor mij niks veranderd. Het lijkt me goed dat ze er nogmaals goed naar kijken."</p>
<p>"We hebben nieuw bewijs. Welk bewijs? Dat zeg ik niet. Vraag dat maar aan het team."</p>
<p>"Ik moest instinctief en snel handelen. Op zo'n moment ben je vooral bezig de auto in bedwang te houden. Ik heb niet geprobeerd Hamilton te blokkeren."</p>
<p>"Ik leidde de race, vocht voor de overwinning en probeerde gefocust te blijven. Ik was niet blij. Ik snapte de straf niet toen ik het hoorde via de boordradio. Na de uitleg van mijn team begreep ik het nog steeds niet."</p>
<p>"Ik besef dat het voor de wedstrijdleiding niet makkelijk is. Het is niet altijd zwart-wit. Maar laat ons ons werk doen. Laat ons racen."</p>
<p>"Ik zou het fijn vinden als ik niet twee weken na een race dezelfde vragen krijg. Is er nog iemand die iets wil weten over de grand prix van Frankrijk?"</p>
