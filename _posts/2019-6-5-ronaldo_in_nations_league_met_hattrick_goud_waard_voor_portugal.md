---
layout: post
title: "Ronaldo in Nations League met hattrick goud waard voor Portugal"
date: Wed, 05 Jun 2019 22:44:38 +0200
category: sport
externe_link: "https://nos.nl/l/2287794"
feature_image: "https://nos.nl/data/image/2019/06/06/554913/1008x567.jpg"
---

<p>Dankzij drie treffers van Cristiano Ronaldo heeft Portugal zich geplaatst voor de finale van de Nations League. De ploeg van bondscoach Fernando Santos was in Porto met 3-1 te sterk voor Zwitserland.</p>
<p>Zo maakte Ronaldo in een aantrekkelijke wedstrijd het verschil voor Portugal. Na een rake vrije trap in de eerste helft, zorgde hij met twee doelpunten in de slotfase van de wedstrijd voor de beslissing. </p>
<p>Het was voor Ronaldo pas zijn derde interland sinds het WK van 2018. Nadat Portugal in Rusland werd uitgeschakeld door Uruguay, kwam hij even niet uit voor de nationale ploeg. Eerder dit jaar keerde hij terug voor de EK-kwalificatie. </p>
<h2>Eerste helft</h2>
<p>De Zwitsers legden een sterke eerste helft op de mat en waren in de persoon van Haris Seferovic dicht bij een treffer. De spits van Benfica schoot vanuit kansrijke positie op de lat.</p>
<p>Op dat moment stond Portugal al op een voorsprong. Halverwege de eerste helft had Cristiano Ronaldo zijn klasse voor het eerst laten zien door een vrije trap vanaf ongeveer achttien meter binnen te schieten. </p>
<p>Tien minuten na rust kwam Zwitserland op bijzonder opmerkelijke wijze terug tot 1-1. De Zwitsers claimden een penalty na een lichte overtreding van Portugal-verdediger Nelson Semedo op Steven Zuber. Scheidsrechter Felix Brych liet in eerste instantie echter doorspelen.</p>
<p>In de daaropvolgende aanval kende hij de Portugezen luttele seconden later wel een strafschop toe na een overtreding van Fabian Schär. Maar de videoscheidsrechter adviseerde Brych vervolgens eerst de beelden van de overtreding in het Portugese strafschopgebied te gaan bekijken.</p>
<p>Na raadpleging van de VAR besloot de Duitse scheidsrechter Zwitserland alsnog een penalty te geven. Ricardo Rodríguez liet die kans niet onbenut.</p>
<p>De wedstrijd leek vervolgens op een verlenging af te stevenen, maar Ronaldo besliste anders. In de laatste vijf minuten wist hij doelman Yann Sommer tweemaal te passeren.</p>
<h2>Finale</h2>
<p>In de finale van zondag neemt Portugal het op tegen de winnaar van de halve finale tussen Nederland en Engeland. Dit duel wordt donderdagavond gespeeld.</p>
<p>Zwitserland speelt zondagmiddag om de derde plaats tegen de verliezer van de wedstrijd Nederland-Engeland.</p>
