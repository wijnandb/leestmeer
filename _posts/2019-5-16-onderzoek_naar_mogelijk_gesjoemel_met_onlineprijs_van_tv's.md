---
layout: post
title: "Onderzoek naar mogelijk gesjoemel met onlineprijs van tv's"
date: Thu, 16 May 2019 06:47:06 +0200
categories: 
- financieel 
- economie 
externe_link: "https://nos.nl/l/2284877"
feature_image: "https://nos.nl/data/image/2019/05/16/550312/1008x567.jpg"
---

<p>De Autoriteit Consument &amp; Markt (ACM) onderzoekt prijsafspraken door televisiefabrikanten, zeggen bronnen tegen de NOS. Marktleider Samsung bevestigt dat er een onderzoek loopt en wil pas inhoudelijk reageren als dat is afgerond.</p>
<p>Televisiefabrikanten worden ervan verdacht minimumprijzen op te leggen aan webwinkels om zo de prijzen kunstmatig hoog te houden. Dat zou gebeuren op verzoek van fysieke winkels die niet op kunnen tegen de lage tarieven van webwinkels. Zij zetten daarom hun leveranciers ertoe aan om online kortingen te verbieden.</p>
<p>De ACM zei vorige maand extra te controleren op deze praktijken. De toezichthouder riep winkeliers op om met tips te komen. Ook zei de ACM dat er verschillende onderzoeken lopen, vooral in sectoren waar fysieke winkels in het verleden een grote machtspositie hadden. De waakhond wil niet ingaan op de vraag of er een onderzoek loopt naar de tv-fabrikanten.</p>
<p>TP-Vision, dat tv's onder de merknaam Philips produceert, zegt van geen onderzoek te weten. Ook Sony zegt niet betrokken te zijn. LG geeft geen commentaar.</p>
<p>Winkelier Corn√© van Willigen heeft ruim vijftien jaar een fysieke winkel en een online winkel voor tv- en audio-apparatuur. Hij zegt veel last te hebben van de beperkingen die fabrikanten hem opleggen. "Onze leveranciers laten online niet toe dat we andere prijzen hanteren dan zij ons opleggen. De laatste vijf, zes jaar wordt het steeds erger. Als ik een prijs aanpas, krijg ik tien minuutjes later al telefoon."</p>
<p>Hij heeft in het verleden geprobeerd om de minimumprijzen toch te doorbreken, maar dan volgden er sancties. "Ik had bijvoorbeeld in het weekend een actie, verkoop tientallen tv's, maar als ik ze dan op maandag wilde bestellen bij de leverancier dan kon dat ineens niet meer."</p>
<p>Volgens Van Willigen doen vrijwel alle grote merken hieraan mee. Hij heeft zijn ervaringen gemeld bij de ACM. De toezichthouder zei eerder dat onderzoeken een jaar of twee kunnen duren voordat ze worden afgerond. Er kunnen boetes opgelegd worden tot 10 procent van de omzet van een bedrijf.</p>
