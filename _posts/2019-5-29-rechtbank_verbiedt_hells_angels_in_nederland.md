---
layout: post
title: "Rechtbank verbiedt Hells Angels in Nederland"
date: Wed, 29 May 2019 10:22:29 +0200
category: politiek
externe_link: "https://nos.nl/l/2286801"
feature_image: "https://nos.nl/data/image/2015/05/21/159679/1008x567.jpg"
---

<p>De rechtbank in Utrecht heeft bepaald dat motorclub Hells Angels al zijn activiteiten moet staken en wordt verboden. Het Openbaar Ministerie had daarom gevraagd omdat er sprake is van een geweldscultuur binnen de club die de samenleving en rechtsstaat in gevaar brengt. De rechter gaat daarin mee.</p>
<p>Het is een wereldwijde primeur dat de Hells Angels in een land een totaalverbod krijgen. In andere landen, waaronder Duitsland, zijn wel lokale chapters verboden maar niet de hele club. In Nederland zijn naar schatting 400 Hells Angels.</p>
<p>Justitie had betoogd dat de Hells Angels, al veertig jaar actief in Nederland, een structurele gewapende strijd voeren met andere motorclubs. Sommige daarvan zijn op voorspraak van het OM al eerder verboden door de rechtbank, zoals Satudarah en Bandidos. Bij de laatste is dat totaalverbod overigens in hoger beroep deels teruggedraaid.</p>
<p>De Hells Angels kwamen zo'n 40 jaar geleden naar Nederland. Lange tijd leken ze onaantastbaar. Een overzicht in video:</p>
<p>De strijd met andere motorclubs leidt volgens de rechter tot "langdurige oorlogen die gepaard gaan met geweld, soms met dodelijke afloop".</p>
<p>De verdediging had aangevoerd dat de Hells Angels niet als club verboden kunnen worden omdat geen sprake is van centrale aansturing; de zogenoemde chapters zouden onafhankelijk van elkaar opereren. Maar volgens de rechter is dat niet het geval. Ze zijn niet bij de notaris geweest, zei de rechter, maar er is duidelijk sprake van nationale en internationale aansturing.</p>
<p>De rechtbank acht voldoende aangetoond dat de Hells Angels als vereniging een gevaar vormen voor de openbare orde. De cultuur kenmerkt zich door wetteloosheid en de leden zien zichzelf als outlaws, die buiten de wet staan, aldus de rechter. Leden mogen ook niet in dienst zijn, of zijn geweest, van de overheid. Door intimidatie durven slachtoffers van de Hells Angels geen aangifte te doen en getuigen durven niet te spreken, of alleen anoniem, zei de rechter.</p>
<p>Ook wordt er in het vonnis op gewezen dat leden speciale patches voor op hun kleding en oorkondes krijgen als ze geweld hebben gebruikt. Hells Angels MC accepteert dat zijn leden misdaden plegen, zei de rechter.</p>
<h2>Vechtpartij bij Van der Valk</h2>
<p>Het OM had in het proces een aantal voorbeelden genoemd van geweldsincidenten die de samenleving raakten. Het ging onder meer om een massale vechtpartij tussen de Hells Angels en motorclub de Mongols in een Van der Valk-hotel in Rotterdam, in april 2016. Daarbij werd ook geschoten.</p>
<p>Verder werd het in brand steken van een café in Kerkrade genoemd, een honk van motorclub Bandidos, in maart 2015. De woning boven het café brandde uit. Het gezin met kinderen wist via het dak te vluchten.</p>
<p>Minister Grapperhaus noemt de uitspraak van de rechtbank een geweldige beloning voor het harde werk van OM en politie op dit punt. Verder wil hij niet te veel over deze concrete zaak zeggen, ook omdat er nog hoger beroep mogelijk is.</p>
<p>Advocaat Geert-Jan Knoops, die de Hells Angels vertegenwoordigt, zegt dat de motorclub in hoger beroep gaat.</p>
