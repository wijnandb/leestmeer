---
layout: post
title: "Dumoulin niet naar Tour de France: 'Voelt als opluchting'"
date: Thu, 20 Jun 2019 17:29:40 +0200
categories: 
- sport 
- wielrennen 
externe_link: "https://nos.nl/l/2289884"
feature_image: "https://nos.nl/data/image/2019/06/20/557909/1008x567.jpg"
---

<p>Tom Dumoulin gaat niet van start in de Tour de France. De Limburger van Sunweb kampt nog steeds met de naweeën van zijn val in de Giro d'Italia halverwege mei. In een interview met de NOS lichtte hij zijn besluit toe.</p>
<p>"De Tour gaat hem niet meer worden", zegt Dumoulin. "Het heeft op dit moment geen zin meer. Ik had niet verwacht dat het herstel van de knie zo gecompliceerd zou worden. Eigenlijk ben ik als een gewonde, dolle stier op de Tour afgerend na de Giro."</p>
<h2>Stukje grind</h2>
<p>Afgelopen zondag werd bij een kleine ingreep aan zijn pijnlijke knie een stukje grind uit het gewricht verwijderd. Dinsdag zou Dumoulin beginnen aan zijn hoogtestage in La Plagne, maar halverwege de reis bedacht hij zich en keerde zijn auto om.</p>
<p>Na zijn afstappen in het Critérium du Dauphiné vloog hij zaterdag terug naar Hengelo voor onderzoek en zondag ging hij onder het mes. Afgelopen maandag in de auto op weg naar La Plagne was ook het moment dat Dumoulin besloot niet deel te nemen aan de Tour.</p>
<h2>'Nog geen moment spijt'</h2>
<p>"Ik heb tien hechtingen in mijn knie", aldus Dumoulin. "Eigenlijk heb ik niet de tijd genomen alles te verwerken. Zonder na te denken heb ik er alles aan gedaan om naar de Tour te gaan. In de auto ging ik nadenken en toen heb ik besloten dat dit hem niet meer wordt."</p>
<p>"Het (besluit, red.) voelde als een opluchting", aldus Dumoulin. "Ik heb er nog geen moment spijt van gehad. Ik haal het gewoon niet meer, heb een wond in mijn knie. Sinds mijn val in de Giro zit ik in een revalidatieproces en niet in een proces om in goede vorm de Tour te winnen."</p>
<h2>Vuelta?</h2>
<p>De Tour, die op 6 juli in Brussel begint, komt voor Dumoulin te vroeg, maar de Limburger denkt al heel voorzichtig aan de Vuelta, die op 24 augustus van start gaat. "De Vuelta trekt me heel erg nu, maar ik heb voor mijn gevoel al twee grote rondes voorbereid. Dat is zwaar. Ik ben nu toe aan rust en ga dan rustig kijken wat ik de rest van het seizoen wil."</p>
<p>Met het herstel van de knie gaat het ondanks alles goed. "Het ziet er nu rustig uit, geen ontsteking", aldus Dumoulin. "Ik wil ook nog toevoegen dat ik supergoed ben behandeld door het medische team van de ploeg. We konden niet voorzien dat zo'n deeltje zoveel problemen zou veroorzaken."</p>
