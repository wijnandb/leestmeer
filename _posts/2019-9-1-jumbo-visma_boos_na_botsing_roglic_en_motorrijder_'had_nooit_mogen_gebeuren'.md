---
layout: post
title: "Jumbo-Visma boos na botsing Roglic en motorrijder: 'Had nooit mogen gebeuren'"
date: Mon, 02 Sep 2019 00:21:41 +0200
categories: 
- sport 
- wielrennen 
externe_link: "https://nos.nl/l/2299954"
feature_image: "https://nos.nl/data/image/2019/09/02/574322/1008x567.jpg"
---

<p>Primoz Roglic is tijdens de negende etappe van de Vuelta a España met de schrik vrijgekomen. Uitgerekend op een onverhard deel van het parcours kwam de kopman van Jumbo-Visma ten val na een aanrijding met een motor.</p>
<p>Het voorval vond plaats terwijl het noodweer tijdens het slot van de etappe losbarstte en de camera's niet in staat bleken beelden te maken van de koers. Juist op dat moment, terwijl de renners over gravel en door modderplassen moesten rijden, deed zich het incident voor met Roglic en de motorrijder.</p>
<h2>Schade</h2>
<p>Het lukte pechvogel Roglic om de schade te repareren, maar desondanks deelde zijn ploeg na afloop via de officiële kanalen een sneer uit aan de organisatie van de koers.</p>
<p>"Primoz crashte op een stilstaande motor. Dat is niet goed en had nooit mogen gebeuren", foeterde ploegleider Addy Engels. "We zullen nooit weten wat er anders voor hem mogelijk was geweest."</p>
<p>Roglic verloor uiteindelijk 25 seconden op Nairo Quintana, waardoor hij nu 6 seconden achter de Colombiaan tweede staat in het algemeen klassement.</p>
<p>Geluk bij een ongeluk voor de Sloveen is dat het maandag een rustdag is, zodat hij - waar nodig - kan herstellen van de klap. Dinsdag wordt de Ronde van Spanje hervat met een individuele tijdrit, de specialiteit van Roglic.</p>
<h2>'Goede zaken gedaan'</h2>
<p>"Al met al hebben we naar omstandigheden goede zaken gedaan", besluit Engels. "We staan er uitstekend voor."</p>
<p>Roglic geldt als een van de favorieten voor de eindzege. Dat was hij ook tijdens de Giro d'Italia dit jaar. Een valpartij kostte hem daar de roze trui, waarna hij niet meer in staat bleek de grote vorm te hervinden en zich uiteindelijk tevreden moest stellen met de derde plaats.</p>
