---
layout: post
title: "De Mol voor de rechter: Facebook, doe iets aan malafide bitcoinreclames"
date: Mon, 28 Oct 2019 20:27:42 +0100
category: nieuws
externe_link: "https://nos.nl/l/2308088"
feature_image: "https://nos.nl/data/image/2019/10/28/588139/1008x567.jpg"
aantal: 609
unieke: 329
bron: "NOS"
---

<p>Over twee weken, op 11 november, wordt duidelijk of, en zo ja, welke eisen Facebook van de rechter moet inwilligen in een zaak die is aangespannen door John de Mol.</p>
<p>De zaak draait om frauduleuze bitcoinadvertenties op Facebook waarin wordt gesuggereerd dat de mediamagnaat gebruikers van het platform adviseert om in bitcoins te investeren. Het geld zijn ze vervolgens kwijt.</p>
<p>"Ik ben een BN'er tegen wil en dank. Over mij is in het verleden veel onzin geschreven, maar omdat het alleen mijzelf raakte heb ik daar toen niks tegen gedaan", zei De Mol die vandaag ook zelf op de zitting verscheen. "In dit geval treft het onschuldige mensen die geloven dat ik ze aanbeveel ergens in te investeren. Ik vind echt dat daar iets aan gedaan moet worden en daar kan ook iets aan gedaan worden, maar ze willen niet."</p>
<p>Naast de Mol figureren ook andere Nederlanders in de nepadvertenties, onder wie tv-presentator Jort Kelder die ook in de rechtbank was. Hij heeft aangifte gedaan vanwege de malafide advertenties waar zijn naam in wordt gebruikt.</p>
<p>In april meldde de NOS dat er sinds 2018 al voor 1,7 miljoen euro aan schademeldingen was binnengekomen vanwege de frauduleuze advertenties. Volgens de advocaten van De Mol is dat bedrag inmiddels opgelopen tot 2,2 miljoen euro.</p>
<p>Het probleem is nog steeds niet opgelost, zeggen de advocaten, "alles is bij het oude gebleven". Ook heeft Facebook volgens hen nog altijd geen "nadere maatregelen" genomen.</p>
<p>Verder zeiden de advocaten dat het nog altijd moeilijk is om contact te krijgen met het sociale netwerk. "We worden van het kastje naar de muur gestuurd. Sommaties aan advocaten leiden ook tot niks." Het kamp-De Mol denkt dat de advertenties wel degelijk kunnen worden gestopt, vooraf of achteraf.</p>
<h2>'Aanpak is succesvol'</h2>
<p>De advocaten van Facebook begonnen hun betoog met de mededeling dat het team van De Mol sinds de start van de procedure eind mei geen nieuwe advertenties met de naam van de mediamagnaat erin hebben gerapporteerd. Dit betekent volgens hen dat er geen grond meer is voor zijn eis om een filter in te stellen om advertenties te weren.</p>
<p>Ook benadrukten de advocaten van Facebook dat wel degelijk alles wordt gedaan om de malafide advertenties aan te pakken. Ze erkenden dat het systeem nog niet perfect is, maar dat kan volgens hen ook niet omdat Facebook niet over de technologie beschikt om het volledig tegen te gaan. "De Mol vraagt iets wat technisch onmogelijk is." Facebook raadde De Mol aan aangifte te doen bij de politie om de oplichters zelf aan te pakken.</p>
<p>De advocaten zeiden verder dat Facebook van plan is een speciale meldknop voor malafide advertenties, waarmee nu wordt getest in het Verenigd Koninkrijk, naar Nederland te halen. Een woordvoerder van Facebook zegt echter tegen de NOS dat die knop zich nog in de test-fase bevindt en dat het onduidelijk is wanneer die precies komt.</p>
<h2>Andere BN'ers</h2>
<p>Direct na afloop van de zitting plaatste Jort Kelder een foto op Twitter van hem en De Mol in de Amsterdamse rechtbank. Daarbij was een verklaring te lezen, die hij samen met elf andere BN'ers opstelde om De Mol te steunen.</p>
<p>Ze schrijven onder meer: "Deze advertenties zijn bijzonder schadelijk, veel consumenten zijn al gedupeerd en hebben grote sommen geld verloren. Degenen van wie de naam en foto worden gebruikt worden er op aangekeken. [ ] "Wij vinden dat aan deze praktijk nu eindelijk eens een einde moet komen. Als Facebook niet vrijwillig maatregelen neemt, moet het daartoe gedwongen worden."</p>
<p>Ook het gezicht van Alexander Kl√∂pping werd gebruikt in fake-advertenties. "Ik heb het al honderd keer gemeld en nog steeds staan ze er", zei hij eerder tegen ons: </p>
