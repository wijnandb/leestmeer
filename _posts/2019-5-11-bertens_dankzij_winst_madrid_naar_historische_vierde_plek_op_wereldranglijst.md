---
layout: post
title: "Bertens dankzij winst Madrid naar historische vierde plek op wereldranglijst"
date: Sat, 11 May 2019 20:31:42 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/1fxn29dRWk8/2284159"
feature_image: "https://nos.nl/data/image/2019/05/11/549244/1008x567.jpg"
---

<p>Kiki Bertens heeft een nieuw hoogtepunt in haar carrière bereikt. In de finale van het prestigieuze WTA-toernooi van Madrid was ze te sterk voor Simona Halep: 6-4, 6-4. Door de toernooizege is Bertens vanaf maandag terug te vinden op de vierde plek op de wereldranglijst.</p>
<p>Nog nooit stond een Nederlandse tennisster hoger genoteerd. Tot op heden was de vijfde plek van Betty Stöve in 1977 de beste klassering.</p>
<p>Omdat Bertens volgende week bij het graveltoernooi van Rome en ook op Roland Garros weinig punten te verdedigen heeft, is er zelfs perspectief op een verdere stijging.</p>
<p>Vorig jaar moest Bertens in de finale in Madrid nog haar meerdere erkennen in Petra Kvitová. Dit jaar versloeg ze de Tsjechische in de kwartfinales, waarna in de halve finales Sloane Stephens eraan moest geloven.</p>
<p>Het duel met Halep was de eerste ontmoeting tussen beide speelsters sinds de finale in Cincinatti van vorig jaar. Bertens won die wedstrijd in drie sets. Halep, tweevoudig winnares in Madrid, kon bij een overwinning de nummer 1-positie overnemen van Naomi Osaka.</p>
<h2>Onrustig begin</h2>
<p>In de eerste set volgden de servicebreaks elkaar in rap tempo op. Bertens werd twee keer gebroken, maar repareerde die schade steeds in de daaropvolgende game. Bij 4-4 plaatste de Nederlandse een versnelling. Ze snoepte Halep voor de derde keer op rij haar servicegame af en kon toen zelf serveren voor setwinst.</p>
<p>De winst van de eerste set gaf Bertens veel vertrouwen en in het tweede bedrijf schoot ze uit de startblokken. Halep werd meteen weer gebroken, waarna Bertens een 2-0 voorsprong pakte. Op dat moment had de Nederlandse de laatste zes games op rij gewonnen.</p>
<p>Toch ging het daarna iets moeizamer lopen bij Bertens. Halep kwam terug tot 2-2, maar het initiatief bleef wel bij haar tegenstander. Al snel nam Bertens weer een break voorsprong en kwam de zege binnen handbereik.</p>
<h2>Bertens bedwingt zenuwen</h2>
<p>Maar Halep gaf zich nog niet zomaar gewonnen. Bij 4-3 kreeg de Roemeense de kans om terug te breken. Bertens produceerde vervolgens twee aces en trok de game alsnog naar zich toe.</p>
<p>In de slotfase van de tweede set bleef de Nederlandse de zenuwen de baas en verzekerde ze zich op eigen service van de winst. Daarmee boekte Bertens de negende toernooizege in haar carrière.</p>
<h2>Halep hoopt op snelle revanche</h2>
<p>Na afloop was er uiteraard veel vreugde bij Bertens: "Dit betekent heel veel voor me, zeker na de verloren finale van vorig jaar." Volgens de Nederlandse had Halep haar 'tot haar beste tennis gedwongen'.</p>
<p>Halep refereerde op haar beurt nog even aan haar eerdere finale tegen Bertens. "Je hebt nu twee finales van me gewonnen. Hopelijk spelen we snel weer tegen elkaar en kan ik revanche nemen."</p>
<p>De overtuigende overwinning van Bertens heeft ook indruk in de tenniswereld gemaakt. Richard Krajicek, zelf ooit nummer vier op de wereldranglijst bij de mannen, feliciteerde Bertens via Twitter.</p><img src="http://feeds.feedburner.com/~r/nossporttennis/~4/1fxn29dRWk8" height="1" width="1" alt=""/>
