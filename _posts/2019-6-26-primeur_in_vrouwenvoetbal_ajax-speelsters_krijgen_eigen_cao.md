---
layout: post
title: "Primeur in vrouwenvoetbal: Ajax-speelsters krijgen eigen cao"
date: Wed, 26 Jun 2019 20:15:17 +0200
category: sport
externe_link: "https://nos.nl/l/2290820"
feature_image: "https://nos.nl/data/image/2019/06/26/559399/1008x567.jpg"
---

<p>Het vrouwenteam van Ajax krijgt vanaf komend seizoen een eigengemaakte cao. Het is een primeur in Nederland en een nieuwe stap in de professionalisering van het vrouwenvoetbal.</p>
<p>Algemeen directeur Edwin van der Sar en Ko Andriessen van vakbond ProProf hebben woensdag hun handtekening gezet onder de overeenkomst, die volgens Ajax de vrouwen in grote lijnen dezelfde soort voorwaarden biedt als de mannen.</p>
<p>Daarbij gaat het onder meer om gegarandeerde minimumvoorwaarden op het gebied van loon, vakantiedagen, bijdragen aan ziektekostenverzekeringen en doorbetaling in geval van langdurige blessures.</p>
<p>"Clubs worstelen al langer met arbeidscontracten voor speelsters, omdat het gewone arbeidsrecht zijn beperkingen heeft in de sportwereld'', aldus Daphne Koster, manager vrouwenzaken bij Ajax.</p>
<p>"Zo konden we tot nu toe alleen contracten van één of twee jaar afsluiten, en kon een speelster theoretisch gezien midden in een seizoen weggaan.''</p>
<h2>Andere clubs kunnen zich aansluiten</h2>
<p>Koster hoopt dat andere Nederlandse voetbalclubs zich zullen aansluiten bij de cao. "Met de komst van deze cao kunnen we de volgende stap zetten in de professionalisering van het vrouwenvoetbal."</p>
<p>Vlak voor het WK in Frankrijk maakte de KNVB bekend dat de commerciële vergoeding voor de speelsters van Oranje de komende vier jaar wordt opgetrokken naar het niveau van de mannen. Maar met de Nederlandse eredivisie wil het nog altijd niet echt vlotten.</p>
<p>De eredivisie voor vrouwen telde afgelopen seizoen slechts negen clubs. Een daarvan, Achilles '29, is er inmiddels wegens geldgebrek mee gestopt. Andere teams hebben moeite om het hoofd boven water te houden.</p>
