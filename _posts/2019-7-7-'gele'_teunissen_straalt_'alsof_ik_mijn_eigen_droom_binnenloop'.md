---
layout: post
title: "'Gele' Teunissen straalt: 'Alsof ik mijn eigen droom binnenloop'"
date: Sun, 07 Jul 2019 09:11:33 +0200
categories: 
- sport 
- wielrennen 
externe_link: "https://nos.nl/l/2292398"
feature_image: "https://nos.nl/data/image/2019/07/07/561729/1008x567.jpg"
---

<p>Met een grote glimlach zit Mike Teunissen zaterdagavond in de tuin van zijn hotel. De gele trui hangt over de leuning van zijn stoel. "Het is alsof je je eigen droom binnenstapt en je eigen scenario schrijft. Niet dat Dylan (Groenewegen, red) valt, maar dat ik het mag afmaken en dat het lukt."</p>
<p>Het sprookje van Teunissen, ritwinnaar in de Tour en de eerste Nederlandse geletruidrager in dertig jaar, begint niet als een sprookje als vlak voor de finish van de eerste etappe zijn sprinter onderuit gaat.</p>
<p>"Ik voelde frustratie. Het enige wat je niet wil is dat hij niet aan sprinten toekomt. Dat voelde ik een seconde of vijf en toen dacht ik: ik zit hier en ik voel me goed. We kunnen het in elk geval proberen."</p>
<p>Bekijk hier het interview met Mike Teunissen in De Avondetappe:</p>
<p>Teunissen blijft in de laatste honderden meters bij de beste sprinters van het peloton. "Sonny Colbrelli heeft een goede aanzet. Als ik zijn wiel kan houden, is het niet slecht", blikt Teunissen terug op de ontknoping.</p>
<p>"Dan zie ik Sagan en ik zie dat ik meer snelheid heb. Dan kan ik ook zomaar winnen, besefte ik in de laatste vijftig meter. En dan ga ik de geschiedenisboeken in."</p>
<p>Sprinter Fabio Jakobsen, aan tafel in De Avondetappe, zag op tv hoe Sagan na de streep even opzij keek naar de man die hem geklopt had: "Sagan zal gedacht hebben: hé, dat zijn wat smallere bovenbenen dan Groenewegen heeft."</p>
<h2>Niet voor joker</h2>
<p>Helemaal zeker van zijn overwinning was Teunissen overigens niet toen hij over de streep kwam. "Ik wilde niet juichen als ik hem niet zou hebben. Dan sta je ook voor joker."</p>
<p>Bekijk hier de slotfase van de etappe:</p>
<p>Op het podium kreeg Teunissen het geel uit handen van Eddy Merckx, de man die vijftig jaar geleden de eerste van vijf Tourzeges boekte en geadoreerd wordt in België en de rest van de wielerwereld.</p>
<p>"Hij zei: 'mooi sprintje, geniet ervan'. Dat is echt superspeciaal, een van de grootste wielrenners die mij de gele trui om de schouders hangt."</p>
<p>Hoe historisch zijn prestatie is, vindt Teunissen nog moeilijk in te schatten. "Ploeggenoten zeiden al: 'dit is een van de grootste dingen die je kan bereiken'. Dit gaan ze altijd bij mijn naam noemen, daar droom je van. Ik had nooit gedacht dat het tot de mogelijkheden kon behoren."</p>
<p>Teunissen kan zondag minimaal 27,6 kilometer van de gele trui genieten, als hij opstapt in de ploegentijdrit. Heel lang zal hij dus wellicht niet in de leiderstrui koersen. "Des te meer reden om te zorgen dat we hem na zondag nog steeds hebben."</p>
