---
layout: post
title: "Volleybalsters verslaan Azerbeidzjan op EK"
date: Sun, 25 Aug 2019 17:18:04 +0200
categories: 
- entertainment 
- opinie 
externe_link: "https://www.telegraaf.nl/sport/880958602/volleybalsters-verslaan-azerbeidzjan-op-ek"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/28b95544-c759-11e9-b091-02d1dbdc35d1.jpg"
---

<p class="intro">De Nederlandse volleybalsters hebben ook de tweede wedstrijd op het EK in drie sets gewonnen. De ploeg van bondscoach Jamie Morrison was met 25-15 25-23 25-23 te sterk voor Azerbeidzjan.</p> <p>In Boedapest won Nederland vrijdag eenvoudig van Roemenië. Tegen de Azerbeidzjaanse volleybalsters, die ook de eerste groepswedstrijd hadden gewonnen, ging het iets moeizamer. Nederland was echter een stuk sterker dan twee jaar geleden op het EK. Destijds won Oranje met 3-2 in de halve finales.</p><p>Morrison had zijn basisformatie ten opzichte van de wedstrijd tegen Roemenië op vijf posities gewijzigd. Nieuw waren Britt Bongaerts, Robin de Kruijf, Nika Daalderop, Myrthe Schoot en Lonneke Sloetjes. Yvon Beliën en Anne Buijs deden ook mee tegen de Roemeense volleybalsters.</p><p>Oranje startte zeer sterk en was vooral serverend oppermachtig tegen Azerbeidzjan. De eerste set ging dan ook ruim naar de Nederlandse ploeg. Vervolgens kwam bij Azerbeidzjan de bijna 2 meter lange Polina Rahimova in de ploeg. Met haar erbij was de tegenstand voor Oranje een stuk zwaarder. Maar aan de hand van rake klappen van topscorer Sloetjes (18 punten) maakte Nederland het in drie sets af.</p><p>„De eerste set hadden we de boel goed onder controle. We zaten overal bij”, zei Sloetjes. „Daarna werd het wat wisselvalliger maar we hebben wel mooie dingen laten zien. Het was een leuke wedstrijd om te spelen.”</p><p>Oranje, de nummer zeven van de wereld, treft maandag Kroatië in groep C. Daarna volgen nog groepswedstrijden tegen Estland en Hongarije.</p>
