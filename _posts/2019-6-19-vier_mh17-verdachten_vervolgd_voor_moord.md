---
layout: post
title: "Vier MH17-verdachten vervolgd voor moord"
date: Wed, 19 Jun 2019 11:28:04 +0200
category: nieuws
externe_link: "https://nos.nl/l/2289679"
feature_image: "https://nos.nl/data/image/2019/06/19/557656/1008x567.jpg"
---

<p>Het Joint Investigation Team (JIT) heeft bekendgemaakt dat vier mannen vervolgd worden voor moord op de inzittenden van de MH17. Het gaat om Leonid Chartsjenko uit Oekraïne en Oleg Poelatov, Igor Girkin en Sergei Doebinski uit Rusland. De vier komen op internationale opsporingslijsten te staan.</p>
<p>Nieuwsuur ging in 2017 al op zoek naar Sergej Doebinski, het voormalige hoofd van de inlichtingendienst van de pro-Russische rebellen, die nu door justitie wordt vervolgd. Hij was betrokken bij het transport van de raket die de MH17 neerhaalde.</p>
<p>Afgelopen maand sprak verslaggever Gert-Jan Dennekamp met een gevangen Oekraïense officier die Sergej Doebinski en zijn tweede man Oleg Poelatov kent:</p>
<h2>MH17: wat weten we al?</h2>
<p>De Boeing 777 van Malaysia Airlines werd in 2014 boven Oekraïne neergeschoten met een Buk-raket. Het internationale onderzoeksteam stelde vorig jaar vast dat het ging om een raket van het Russische leger, meer specifiek van de 53ste brigade uit Koersk.</p>
<p>Bijna vier weken voor de ramp vertrok een konvooi van bijna vijftig voertuigen met zes Buk-raketinstallaties uit Koersk naar Oekraïne. Van de reis van het konvooi naar de Oekraïense grens heeft het JIT vele beelden. De raket die de MH17 neerhaalde werd afgeschoten vanuit een gebied in Oost-Oekraïne dat ten tijde van de ramp in handen was van pro-Russische rebellen.</p>
<p>Er werd op dat moment zwaar gevochten tussen het Oekraïense leger en de rebellen. Het JIT gaat ervan uit dat het neerhalen van MH17 een vergissing was. Mogelijk is het toestel aangezien voor een vijandelijk vliegtuig.</p>
<p>Rusland ontkent in alle toonaarden betrokkenheid bij de ramp. Maar Nederland en Australië praten intussen wel met Rusland over aansprakelijkheid. De gesprekken zouden ertoe kunnen leiden dat Rusland de aansprakelijkheid erkent en een schadevergoeding betaalt, al is dit een precair traject:</p>
<p>Nieuwsuur ging onlangs kijken bij de 53ste luchtafweerbrigade. Niemand in die brigade wil praten. Sinds enkele jaren geeft het Russische ministerie van Defensie steeds hetzelfde antwoord: geen enkele militaire uitrusting, dus ook niet de Buk-raket die de MH17 neerhaalde, heeft de grens met Oekraïne overschreden.</p>
<p>Vanavond besteedt Nieuwsuur uitgebreid aandacht aan de bevindingen van het JIT en het proces dat volgend jaar start tegen de vier verdachten. We spreken hoofdofficier van justitie Fred Westerbeke en politiechef Wilbert Paulissen, beiden van het JIT, en universitair docent Internationaal Recht Marieke de Hoon.</p>
