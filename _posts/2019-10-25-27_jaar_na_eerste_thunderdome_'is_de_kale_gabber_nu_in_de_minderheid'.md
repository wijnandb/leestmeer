---
layout: post
title: "27 jaar na eerste Thunderdome 'is de kale gabber nu in de minderheid'"
date: Fri, 25 Oct 2019 20:00:01 +0200
category: cultuur
externe_link: "https://nos.nl/l/2307646"
feature_image: "https://nos.nl/data/image/2019/10/25/587427/1008x567.jpg"
aantal: 668
unieke: 387
bron: "NOS"
---

<p>Utrecht maakt zich op voor de komst van 50.000 hardcorefans uit binnen- en buitenland. In de Jaarbeurs wordt morgen Thunderdome gehouden, een begrip in de Nederlandse dancewereld.</p>
<p>Dean Mertens (38) uit het Belgische Puurs was 16 jaar oud toen hij in 1997 voor het eerst het grote gabberfeest bezocht. Het was voor hem een magische belevenis om samen met zijn vrienden tot in de vroege uurtjes op te gaan in de keiharde muziek.</p>
<p>"Ik denk nog vaak terug aan die dag. Het gevoel dat je daar krijgt is ongelofelijk. En de samenhorigheid is uniek." Ook zaterdag is Mertens weer van de partij. Om opnieuw die verbondenheid te voelen, én om te hakken. "Ik kan niet stilstaan als ik deze muziek hoor. Maar ik moet het tegenwoordig wel doseren", lacht hij.</p>
<p>In 2012 zou het eigenlijk de laatste keer Thunderdome zijn, maar twee jaar geleden was er toch weer een nieuwe editie in Utrecht. Volgende maand verschijnt een documentaire over het 27-jarige bestaan, Thunderdome Never Dies. </p>
<p>Ted Alkemade maakte samen met Vera Holland de documentaire over de geschiedenis van het feest. "De organisatoren van Thunderdome hebben de standaard neergezet voor wat we nu in de dancescene zien", zegt Alkemade. "Zij waren de eersten die op zo'n grote schaal dancefeesten organiseerden."</p>
<h2>Kippenvel</h2>
<p>Het event werd in 1992 voor het eerst gehouden. Het werd niet opgezet door een ervaren ploeg ondernemers, maar door jonge liefhebbers van hardcore die het als hobby deden. DJ Dano, Daniël Leeflang (49), was destijds een van de acts.</p>
<p>"Mijn haren stonden recht overeind en ik had kippenvel in mijn nek. Je begint als hobbyist en er staan opeens duizenden mensen voor je die allemaal uit hun dak gaan op de muziek." Het voelde voor hem als een grote familie.</p>
<p>De voorloper van Thunderdome was een examenfeest in Utrecht: The Final Exam. Het feest in de Jaarbeurs, de bakermat van Thunderdome, trok zo'n 10.000 bezoekers. Daarmee was het toen het grootste nachtfeest ooit in Nederland.</p>
<p>In de loop van de jaren 90 groeide Thunderdome uit tot een van de grootste rave-evenementen van Europa. Mede door uitbreidingen naar Duitsland, België en Spanje. Het feest dit weekend - wat volledig uitverkocht is - is volgens de organisatie de grootste editie tot nu toe.</p>
<p>Benieuwd hoe de muziek klinkt en hoe hakken eruitziet? Bekijk dan de trailer van de documentaire:</p>
<p>Alkemade was geen gabber, maar raakte door het maken van de documentaire gefascineerd door de hardcorecultuur. "Hardcore hoort bij Nederland. Je hoort het hier bijvoorbeeld zelfs op een trouwerij nog." Wat Alkemade vooral opviel is de al eerder genoemde verbondenheid: "Als je voorbij de kale koppen en het hakken kijkt, zie je een ongekende saamhorigheid. Er is geen ruzie op die feesten."</p>
<h2>Geweld</h2>
<p>Toch was er een periode waarin hardcore wel degelijk in een negatief daglicht stond. De feesten werden eind jaren 90 ook geliefd onder neonazi's en (racistisch) geweld werd een probleem.</p>
<p>Het imago van extreemrechts kleeft nog altijd aan het muziekgenre, maar dat is volgens Alkemade vooral iets van het verleden. "Wat je ziet is jongeren die hard hebben gewerkt of gestudeerd en in het weekend een uitlaatklep zoeken."</p>
<p>In de jaren 90 was Thunderdome vooral een feestje voor jongeren. Tegenwoordig is de leeftijdscategorie veel breder. Van 18-jarige nieuwkomers tot aan vijftigers die er al sinds de begindagen bij waren.</p>
<p>Naast de zogeheten old school hardcore zijn er allerlei nieuwe stijlen opgekomen. De cultuur is een stuk diverser geworden, volgens Mertens. "Vroeger zag iedereen er hetzelfde uit. Maar de kale gabber is nu in de minderheid."</p>
<p>DJ Dano heeft het idee dat de belevenis is veranderd. "Het valt me heel erg op dat tegenwoordig iedereen met zijn smartphone de dj staat te filmen. Mensen zaten vroeger meer met hun hoofd in de speakers."</p>
<p>Een ding is volgens de drie geïnterviewden wel hetzelfde gebleven. Namelijk dat gevoel van broederschap en verbondenheid op de dansvloer. "Als je biertje wordt omgegooid, krijg je een nieuwe. Dat is nog steeds zo", zegt Leeflang. "Het is en blijft één grote wereldwijde familie."</p>
