---
layout: post
title: "Engelsen lovend over Oranje: 'Internationaal voetbal heeft Nederland nodig'"
date: Thu, 06 Jun 2019 07:27:40 +0200
category: sport
externe_link: "https://nos.nl/l/2287819"
feature_image: "https://nos.nl/data/image/2019/06/06/554909/1008x567.jpg"
---

<p>Vanuit het kamp van de Engelsen, vanavond de tegenstander van Oranje in de halve finale van de Nations League, klinkt niets dan bewondering voor het Nederlandse voetbal, de huidige internationals en de weergaloze ontwikkeling die sommigen van hen hebben doorgemaakt. Lovende woorden, uitgesproken als ware het een liefdesverklaring.</p>
<p>Opgewekt loopt Jamie Redknapp, daags voor de strijd tussen Nederland en Engeland, het perscentrum binnen van speelstad Guimarães, ten oosten van Porto. De oud-profvoetballer en tegenwoordig analist van Sky Sports kijkt uit naar de apotheose van het nieuw in het leven geroepen toernooi. Hij is in Portugal om te genieten. En zeker ook van Oranje.</p>
<h2>Groot bewonderaar</h2>
<p>De oud-voetballer van onder meer Liverpool en Tottenham Hotspur, finalisten van de Champions League-finale, heeft slechts een halve minuut in het gesprek nodig voordat hij bewonderend en vol overtuiging zegt: "Ik ben een groot bewonderaar van het Nederlandse voetbal."</p>
<p>"Jullie hebben met Virgil van Dijk de beste centrale verdediger van de wereld en met Matthijs de Ligt iemand die in de toekomst op hetzelfde niveau kan komen. Hij is weergaloos", aldus de zeventienvoudig Engels international, die ook vol lof is over Memphis Depay.</p>
<p>"De mensen in Engeland liepen niet warm voor hem in zijn tijd bij Manchester United, maar hij heeft zich in Frankrijk hersteld. Daar verdient hij de credits voor."</p>
<h2>Kijken naar De Jong op Youtube</h2>
<p>Maar de grootste bewondering heeft Redknapp, zelf voormalig middenvelder, voor Frenkie de Jong. "Hij speelt met zoveel autoriteit, zelfverzekerdheid, elegantie. Er zijn niet veel spelers die dat hebben. De Jong is absoluut een van de beste middenvelders ter wereld."</p>
<p>Redknapp heeft inmiddels ook zijn zoon aangestoken met het 'De Jong-virus': "Die is tien jaar oud en zit op voetbal. Samen kijken we vaak naar beelden van De Jong op YouTube", aldus de voormalig voetballer.</p>
<p>Even later, als de training van het Nederlands elftal in het Estádio D. Afonso Henriques net is afgelopen, praat Redknapp samen met oud-voetballer Jamie Carragher het Britse volk live op televisie bij over de verrichtingen in Portugal.</p>
<p>Op verzoek van Redknapp heeft ook Carragher wel even tijd voor "this new friend from Dutch television" om te praten over het Nederlandse voetbal. Of, als het aan Carragher ligt, eigenlijk liever over één speler in het bijzonder: de rots in de branding over wie men in Liverpool tot in de lengte der jaren liederen zal zingen.</p>
<p>"Virgil van Dijk is als een rock. Het lijkt of hij geen zwakte heeft", vertelt Carragher, die zijn hele profcarrière speelde voor Liverpool, aan de rand van het veld in Guimarães.</p>
<p>"Samen met De Ligt vormt hij een geweldig duo. Het wordt dan ook moeilijk voor Engeland om gevaar te stichten via de as. Dat zullen we vanaf de zijkant moeten doen. Je zag hoe moeilijk Harry Kane het in de Champions League-finale tegen Van Dijk had."</p>
<p>Volgens Carragher ligt daar, aan de zijkanten, de sleutel in de wedstrijd. Collega Redknapp ziet dat anders: "Het belangrijkste is dat we De Jong afstoppen. Als hij het spel gaat dicteren, daar de tijd voor krijgt, komen wij in de problemen."</p>
<p>"Wij controleren het middenveld niet altijd goed, wij hebben niet iemand als hij. Ik kijk er echt naar uit om hem te zien spelen", aldus Redknapp.</p>
<p>In de Nederlandse aanval verwachten beide Jamies dat het gevaar vooral van één man zal komen, van Depay. Daarmee is ook direct het enige kritiekpunt van de Engelsen ter sprake gekomen; Oranje kent te weinig goede aanvallers.</p>
<p>"Depay is nog niet op het niveau van Marco van Basten, Ruud Gullit of Robin van Persie. Oranje moet meer kwaliteiten in de aanval hebben om volgend jaar kans te maken op de Europese titel", aldus Carragher.</p>
<h2>Terug naar vroeger</h2>
<p>Redknapp en Carragher zijn romantici en dragen het Nederlandse voetbal een warm hart toe. "Misschien kan het Nederlandse voetbal terugkeren naar hoe het was", fantaseert Redknapp hardop. "Mijn gedachten aan het Nederlandse voetbal zijn gedachten aan Gullit en Van Basten... Geweldig."</p>
<p>Carragher: "De teams van Rinus Michels en Louis van Gaal, Oranje op het WK van 1998. Zij domineerden het voetbal. Hopelijk zien we dat Nederland weer terug. Het internationale voetbal heeft Nederland nodig. Ik hoop dat Engeland vanavond wint, maar ik hoop vooral op een echt mooie wedstrijd."</p>
