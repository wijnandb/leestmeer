---
layout: post
title: "'Confrontatie met Jawed S. valt de slachtoffers heel zwaar'"
date: Mon, 02 Sep 2019 23:59:25 +0200
category: nieuws
externe_link: "https://nos.nl/l/2300103"
feature_image: "https://nos.nl/data/image/2019/09/02/574559/1008x567.jpg"
---

<p>Het zijn moeilijke dagen voor de slachtoffers van Jawed S., vertelt hun advocaat John Beer. De twee Amerikaanse mannen en hun partners zijn terug in Nederland om het strafproces bij te wonen. "De confrontatie met Amsterdam, met wat er gebeurd is en met name met de verdachte, valt ze zwaar."</p>
<p>Op 31 augustus 2018 werd hun leven compleet overhoop gegooid. De twee Amerikanen stonden op het Centraal Station van Amsterdam bij een informatiebalie toen S. op hen instak. Ze waren willekeurige slachtoffers. Een van hen werd geraakt in zijn arm, de ander in zijn rug.</p>
<p>"Het mes van de verdachte is door zijn ruggengraat gegaan. Zijn ruggenmerg is daardoor beschadigd geraakt. Hij heeft een dwarslaesie en kan zijn benen nooit meer gebruiken", zegt Beer. "Als gevolg daarvan heeft hij ook allerlei zware gezondheidsproblemen, die blijvend van aard zijn."</p>
<p>De advocaat eist namens de slachtoffers een flinke schadevergoeding van zo'n 3 miljoen euro. De twee mannen hebben blijvende lichamelijke schade overgehouden aan de aanslag. Een van hen kan mogelijk nooit meer werken en kampt met hoge medische kosten. Maar het is uitgesloten dat S. de schadevergoeding zelf kan betalen, zegt Beer.</p>
<p>"In Nederland is er regelgeving die ervan uitgaat dat in bepaalde gevallen, en dat doet zich hier voor, de overheid de schadevergoeding kan betalen wanneer de verdachte dat niet kan. Dat is de enige mogelijkheid waarop deze mensen in de Verenigde Staten niet in de goot terechtkomen."</p>
<p>De slachtoffers komen morgen zelf aan het woord in de rechtbank. Dan maakt het Openbaar Ministerie ook de strafeis bekend. Jawed S. wordt verdacht van twee keer poging tot moord of doodslag, met een terroristisch oogmerk.</p>
<p>De politieagenten die ingrepen tijdens de aanslag op het station waren ook aanwezig in de rechtszaal. Zij deden vandaag voor het eerst hun verhaal in een reconstructie van Nieuwsuur en AT5. Bekijk 'm hieronder: </p>
