---
layout: post
title: "ProRail rondt grote werkzaamheden rond Naarden-Bussum en Weesp af"
date: Sun, 25 Aug 2019 21:03:58 +0200
category: nieuws
externe_link: "https://nos.nl/l/2298972"
feature_image: "https://nos.nl/data/image/2019/08/03/567839/1008x567.jpg"
---

<p>Na drie weken zijn de werkzaamheden op het spoor rond station Naarden-Bussum afgerond. Op 3 augustus begon ProRail met de werkzaamheden, volgens het bedrijf de grootste van het jaar. Vanavond worden de laatste controles uitgevoerd, morgen gaat de nieuwe dienstregeling van start.</p>
<p>Door het werk aan het spoor kunnen treinen op het traject harder rijden, wat tijdwinst oplevert. De maximum snelheid gaat ten noorden van station Naarden-Bussum van 80 naar 130 kilometer per uur. Dat is vooral te danken aan het terugbrengen van het aantal sporen en wissels. Dat gebeurde ook rond station Weesp.</p>
<h2>Minder storingen, beter doorrijden</h2>
<p>Daarnaast zijn wissels, bovenleidingen en het treinbeveiligingssysteem vernieuwd, waardoor de kans op storingen afneemt en treinen beter kunnen doorrijden. Ook zijn perrons beter ingericht.</p>
<p>De spoorboog tussen het Naardermeer en Naarden-Bussum is ruimer gemaakt. Daardoor hoeven treinen niet meer af te remmen en kunnen er meer treinen rijden.</p>
<p>Bij verschillende overwegen zijn er nu twee sporen in plaats van vijf, waardoor verkeer sneller aan de overkant is en oversteken veiliger wordt. De spoorbomen kunnen minder lang dicht blijven, wat de wachttijd vermindert.</p>
<p>De afgelopen drie weken was op het traject nauwelijks treinverkeer mogelijk en moesten bussen worden ingezet. Honderden mensen hebben aan het project gewerkt.</p>
