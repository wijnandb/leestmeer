---
layout: post
title: "Mijlpaal voor Zuid-Koreaanse filmindustrie: Gouden Palm voor Parasite"
date: Sat, 25 May 2019 21:01:26 +0200
category: nieuws
externe_link: "https://nos.nl/l/2286297"
feature_image: "https://nos.nl/data/image/2019/05/25/552502/1008x567.jpg"
---

<p>Met de film Parasite heeft de Zuid-Koreaanse regisseur Bong Joon-ho de Gouden Palm gewonnen op het filmfestival van Cannes. De film is een tragikomedie over sociale ongelijkheid in Korea. In de film spelen de rijke familie Park en het van hen afhankelijk gezin van Ki-teak de hoofdrol.</p>
<p>Van tevoren was er veel kritiek over het gebrek aan vrouwelijke representatie op het Franse festival. Cannes beloofde verbetering, maar critici zien daar weinig van terug. Het aantal vrouwelijke regisseurs dat meedong naar de hoofdprijs was nog steeds vrij beperkt. Dit jaar deden vier films van vrouwelijke regisseurs mee, slechts één meer dan vorig jaar. Er waren achttien films genomineerd.</p>
<p>De tweede prijs, de zogenoemde Grand Prix, ging wel naar een vrouwelijke regisseur. De Senegalees-Franse filmmaakster Mati Diop kreeg hem voor het Senegalese drama Atlantics.</p>
<p>De Spaanse Antonio Banderas kreeg de prijs voor beste acteur voor zijn rol in Pain and Glory. De Britse Emily Beecham ging ervandoor met de prijs voor beste actrice in de film Little Joe. </p>
<p>"Het is een mijlpaal voor de Zuid-Koreaanse filmindustrie", zegt filmrecensent Ab Zagt van het AD over de winnende inzending. Volgens Zagt is er een bloeiende filmindustrie in Zuid-Korea en vallen Zuid-Koreaanse films wel vaker in de prijzen op filmfestivals. "Maar deze gouden medaille is wel de hoogste onderscheiding voor een Zuid-Koreaanse film tot nu toe."</p>
<p>Commercieel gezien zijn Zuid-Koreaanse films volgens Zagt minder succesvol. "Ze worden vooral bekeken door een cinefiel publiek in het festivalcircuit."</p>
<p>Hij hoopt dat het Parasite beter vergaat. De film is aangekocht door Nederland, en komt dus binnenkort in de Nederlandse bioscopen te draaien. "Een goede, originele en gedurfde film", noemt Zagt de winnaar van de Gouden Palm. "Hij stond bovenaan mijn lijstje."</p>
