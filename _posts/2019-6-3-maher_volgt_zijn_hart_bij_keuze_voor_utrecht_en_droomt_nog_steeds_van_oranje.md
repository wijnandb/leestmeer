---
layout: post
title: "Maher volgt zijn hart bij keuze voor Utrecht en droomt nog steeds van Oranje"
date: Mon, 03 Jun 2019 12:03:25 +0200
category: sport
externe_link: "https://nos.nl/l/2287425"
feature_image: "https://nos.nl/data/image/2019/06/03/554359/1008x567.jpg"
---

<p>Adam Maher vervolgt zijn carrière bij FC Utrecht. De middenvelder komt transfervrij over van AZ en volgt het pad van zijn trainer John van den Brom naar de Domstad.</p>
<p>"Ik heb voor Utrecht gekozen omdat ik de trainer ken", zegt hij over zijn transfer. Van den Brom vocht immers voor de komst van Maher naar AZ, die aanvankelijk alleen met de selectie meetrainde. En er ontstond een klik. "Ik hoef hem alleen maar aan te kijken en ik weet wat ik van hem kan verwachten."</p>
<p>Maher blies zijn carrière nieuw leven in na teleurstellende jaren bij PSV, het Turkse Osmanlipor en FC Twente. In Alkmaar werd hij weer een van de dragende spelers. In 25 duels voor AZ maakte Maher afgelopen seizoen één goal en verzorgde hij vier assists. Gesprekken over een langer verblijf liepen echter op niets uit.</p>
<h2>Sterke periode</h2>
<p>Eerder kende Maher ook al een sterke periode bij AZ. Als zeventienjarige debuteerde hij en in zijn tienerjaren maakte hij zo veel indruk in de eredivisie dat hij onder Louis van Gaal zelfs debuteerde in het Nederlands elftal. PSV haalde hem in de zomer van 2013 voor 6,5 miljoen euro naar Eindhoven.</p>
<p>Nu kiest hij niet voor het geld. "Uiteindelijk heb ik voor het sportieve gekozen. Ik volg mijn hart, ik volg mijn gevoel."</p>
<p>Ambitieus is Maher nog altijd. "Ik ben pas 25", benadrukt hij. En de plannen van FC Utrecht spreken hem ook aan. De club behoort inmiddels tot de subtop in de eredivisie en wil verder bouwen. </p>
<h2>Dromen van Oranje</h2>
<p>Zelfs een terugkeer in Oranje, dat zich nu voorbereidt op de halve finale in de Nations League tegen Engeland, heeft hij nog niet uit zijn hoofd gezet.</p>
<p>"Ik heb vijf wedstrijden voor het Nederlands elftal gespeeld, dus je hebt het altijd in je achterhoofd. Ik hoop dit jaar weer op een stijgende lijn in mijn spel en dan kijken we wel hoe het loopt."</p>
<p>Maher heeft in Utrecht voor drie seizoenen getekend. "We zijn er trots op dat een speler van zijn kaliber voor ons kiest", aldus directeur voetbalzaken Jordy Zuidam.</p>
<h2>Selectie FC Utrecht rond</h2>
<p>Maher is na Justin Lonwijk (Jong PSV) en Issah Abass (Mainz, gehuurd) de derde versterking voor de Domstedelingen voor het nieuwe seizoen. "We zijn in principe nu compleet", zegt Zuidam.</p>
<p>De club rekent niet op een langer verblijf van de huurlingen Timo Letschert (Sassuolo) en Riechedly Bazoer (Wolfsburg). Nick Marsman en Michiel Kramer trekken met een aflopend contract de deur achter zich dicht in Utrecht.</p>
<p>Voor FC Utrecht begint het seizoen al op 25 juli, als de club in de tweede voorronde van de Europa League in actie komt. Na de loting op 19 juni weet Maher tegen wie hij zijn officiële debuut kan maken.</p>
