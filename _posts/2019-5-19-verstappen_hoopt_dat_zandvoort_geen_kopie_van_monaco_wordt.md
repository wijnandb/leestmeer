---
layout: post
title: "Verstappen hoopt dat Zandvoort geen kopie van Monaco wordt"
date: Sun, 19 May 2019 20:36:00 +0200
category: sport
externe_link: "https://nos.nl/l/2285456"
feature_image: "https://nos.nl/data/image/2019/05/19/551245/1008x567.jpg"
---

<p>Max Verstappen wil zich nog niet wagen aan een oordeel over de technische mogelijkheden Ã©n onmogelijkheden tijdens de Formule 1-race volgend jaar op Circuit Zandvoort. Inhalen op de baan in de duinen is volgens de kenners nauwelijks mogelijk, wat volgend jaar bij de Grand Prix van Nederland weleens ten koste van de spanning zou kunnen gaan.</p>
<p>"Je kunt hier nu inderdaad niet met een Formule 1-auto inhalen, maar er moeten nog zoveel dingen worden aangepast: aan het circuit en straks ook aan de auto", legt Verstappen uit tijdens de traditionele Jumbo Racedagen in Zandvoort.</p>
<p>Er worden de komende maanden de nodige aanpassingen gedaan aan het circuit, waardoor volgens racedirecteur Jan Lammers de eigenschappen gaan veranderen. Verstappen laat tussen de regels door merken dat hij niet hoopt dat Zandvoort een kopie wordt van het stratencircuit van Monaco.</p>
<p>"Er zijn meerdere circuits waar inhalen niet mogelijk is. De race in Monaco is ook niet heel erg spannend, want dan rijdt iedereen met de handrem erop. En als blijkt dat je inderdaad in Zandvoort niet kan inhalen, dan moeten we gewoon (een dag eerder, red.) van de kwalificatie genieten."</p>
<p>Met 100.000 mensen op zaterdag en zondag waren de Racedagen een aardige testcase voor het circuit in de duinen dat volgend jaar in mei tijdens de Formule 1-race een minstens zo grote supportersmassa te verwerken zal krijgen.</p>
<p>Vooralsnog zijn alle officials die bij Zandvoort betrokken zijn zo trots als een pauw. In het radioprogramma Langs de Lijn op NPO Radio 1 legde mede-eigenaar van het circuit prins Bernhard uit hoe Zandvoort erin is geslaagd de Formule 1-race binnen te halen.</p>
<p>"Drie jaar geleden zijn we ermee begonnen. Toen was het een droom. Het is eigenlijk nog steeds onwerkelijk dat we hier in 2020 een Formule 1-race hebben", zei de prins zondag trots. "Iedereen zei: je moet dit niet willen. Maar met dit circuit en met Max Verstappen; Formule 1 leeft hier zo enorm. Dan moet je alles proberen."</p>
<p>Volgens de prins is het tot het laatste moment spannend geweest of Liberty Media, eigenaar van de Formule 1, groen licht zou geven aan Zandvoort.</p>
<p>"De Formule 1 wil graag uitbreiden in Amerika, maar na Hanoi zijn wij het tweede circuit dat aan de kalender wordt toegevoegd. Daarom zijn we ook zo trots. Dat dat is gelukt."</p>
<p>Een jaar heeft Zandvoort om de zaak goed op te zetten. Prins Bernhard heeft geen zorgen. "We hebben zelf de nodige ervaring. Dit weekeinde hebben we ook 100.000 mensen op het circuit. We hebben goede partners en sponsors die ervaring hebben met de organisatie van grote evenementen. Nederland is het ultieme festivalland. We zijn er ook al lang mee bezig. Ik maak me geen zorgen."</p>
