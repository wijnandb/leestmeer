---
layout: post
title: "'Diep teleurgesteld' Arsenal hekelt aantal tickets en locatie Europa League-finale"
date: Thu, 16 May 2019 17:14:28 +0200
categories: 
- sport 
- voetbal 
externe_link: "https://nos.nl/l/2284970"
feature_image: "https://nos.nl/data/image/2019/04/11/542987/1008x567.jpg"
---

<p>"Diep teleurgesteld", zo omschrijft Arsenal in een vandaag naar buiten gebracht statement het gevoel van de club over de voorwaarden rond de Europa League-finale over twee weken. De Engelse club speelt op 29 mei tegen Chelsea, maar er zijn slechts zesduizend fans welkom in het Olympisch Stadion in Bakoe.</p>
<p>En dat terwijl er plek is voor ruim het tienvoudige. De Europese voetbalbond UEFA verdeelt het overgrote deel van de tickets onder sponsoren en relaties. Fans van beide clubs zijn daar dus de dupe van, want de twee finalisten krijgen in totaal maar 12.000 kaarten, tot grote teleurstelling dus van Arsenal.</p>
<p>Ook de bereikbaarheid van Bakoe, hoofdstad van Azerbeidzjan, is voor de Engelse club een heikel punt. "De tijd zal leren of het voor fans mogelijk is om bij de finale te zijn, aangezien de reis al heel uitdagend is."</p>
<p>Op dit moment gaat er namelijk geen directe vlucht van Engeland naar Azerbeidzjan. Met de trein ben je vanuit Londen ruim twee dagen onderweg, terwijl een autorit bijna zestig uur kost. "We hebben veel klachten van onze fans gekregen en delen hun bezorgdheid."</p>
<p>De Europa League-finalist hoopt dat de UEFA de komende jaren rekening houdt met de supporters en een gunstigere locatie kiest voor Europese finales. "Want wat dit seizoen gebeurd is, is onacceptabel en mag niet nog een keer gebeuren", spreekt de club zijn ongenoegen uit.</p>
<h2>Mkhitaryan</h2>
<p>En dan is er nog de kwestie rondom Henrikh Mkhitaryan. De middenvelder uit ArmeniÃ« is mogelijk niet welkom in Azerbeidzjan, aangezien de twee landen in conflict zijn met elkaar. Mkhitaryan liet eerder al duels met Arsenal en zijn oude club Borussia Dortmund in Azerbeidzjan schieten.</p>
<p>De Londenaren willen hoe dan ook dat hun veiligheid gegarandeerd wordt. "We hebben nog geen acceptabele garanties gekregen en hopen dat de UEFA hier spoedig mee zal komen", liet de club eerder weten aan de BBC.</p>
