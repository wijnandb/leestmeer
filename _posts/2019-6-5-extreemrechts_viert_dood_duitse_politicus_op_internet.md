---
layout: post
title: "Extreemrechts viert dood Duitse politicus op internet"
date: Wed, 05 Jun 2019 14:26:56 +0200
category: buitenland
externe_link: "http://feeds.nos.nl/~r/nosnieuwsbuitenland/~3/X3y-dQkzM3Q/2287738"
feature_image: "https://nos.nl/data/image/2019/06/05/554795/1008x567.jpg"
---

<p>Na de dood van de Duitse politicus Walter Lübcke verschijnen in rechts-extremistische Facebookgroepen en op fora tientallen berichten, waarin zijn dood wordt gevierd. "Eigen schuld, ik heb geen medelijden. Zo zal het Merkel en de anderen ook vergaan", schrijft iemand in een besloten Facebookgroep. Een ander schrijft: "Hopelijk heeft dit vieze zwijn geleden. Rust zacht. In de hel."</p>
<p>Het Duitse OM onderzoekt of deze haatcommentaren de wet overtreden, bevestigt een woordvoerder aan de NOS.</p>
<p>Volgens de reaguurders is het Lübckes verdiende loon dat hij is neergeschoten. De groep 'Reconquista Internet' verzamelde enkele van de reacties:</p>
<p>Op de site volksverpetzer.de valt onder meer deze reactie te lezen: "De regering is tegen het volk. Dat is erg genoeg. Het volk weert zich."</p>
<p>Deze geluiden zijn niet nieuw. Al in 2015 werd Lübcke doelwit van een ongekende haatcampagne van extreemrechts. Op een bijeenkomst over de komst van een vluchtelingenopvangcentrum kreeg hij het aan de stok met aanhangers van de lokale Pegida, die hem onderbraken met boegeroep en andere verwensingen. Lübcke antwoordde: "Wie onze waarden niet onderschrijft, staat het vrij om Duitsland te verlaten."</p>
<p>Lübckes uitspraak verspreidde zich razendsnel op internet. In rechts-extremistische kringen werd hij een regelrecht haatfiguur, een volksverrader genoemd en symbool van de politici die volgens extreemrechts door de komst van de vele vluchtelingen de samenleving ten gronde richten.</p>
<p>Bedreigingen kwamen van neonazi's, andere extreemrechtse figuren en uit de hoek van de Rijksburgers. Dat is een groep Duitsers die de naoorlogse Bondsrepubliek niet erkennen en geloven dat het Duitse Rijk met de grenzen van 1937 nog bestaat. Ze weigeren belasting en boetes te betalen en ze willen geen identiteitspapieren. Ook erkennen ze de rechtsstaat niet. Een deel van deze Rijksburgers is extreemrechts. Ze worden door de inlichtingendienst als extremistisch en gevaarlijk beschouwd.</p>
<p>Lübcke kreeg honderden (doods)bedreigingen. Ook werd op verschillende sites zijn adres bekendgemaakt. Destijds kreeg Lübcke politiebewaking. Of hij recent ook nog werd bedreigd, is niet duidelijk.</p><img src="http://feeds.feedburner.com/~r/nosnieuwsbuitenland/~4/X3y-dQkzM3Q" height="1" width="1" alt=""/>
