---
layout: post
title: "Roekoe: CIA trainde duiven voor geheime missies tijdens Koude Oorlog"
date: Sat, 14 Sep 2019 15:00:44 +0200
categories: 
- entertainment 
- opmerkelijk 
externe_link: "https://nos.nl/l/2301666"
feature_image: "https://nos.nl/data/image/2019/09/14/577185/1008x567.jpg"
aantal: 514
unieke: 295
bron: "NOS"
---

<p>De CIA heeft documenten vrijgegeven waarin informatie wordt onthuld over een training voor missies waarbij duiven werden gebruikt voor spionagedoeleinden. De vogels werden tijdens de Koude Oorlog getraind om locaties te fotograferen, schrijft de BBC.</p>
<p>Dat de Amerikaanse geheime dienst iets deed met duiven was al wel bekend. In het museum in het hoofdkwartier van de CIA in Virginia is een opgezette duif met een camera op zijn borst te zien en eerder werd de duif ook getoond tijdens een tentoonstelling in New York. Maar nu is ook duidelijk wat dat 'iets' dan was.</p>
<p>De Amerikaanse geheime dienst geloofde in de jaren zestig dat dieren taken op zich konden nemen die voor mensen moeilijker zijn om uit te voeren. Vooral duiven bleken erg geschikt voor spionage, omdat ze zelfs na honderden kilometers vliegen altijd de weg naar huis kunnen vinden.</p>
<p>Operatie Tacana was geboren en ging in de jaren zeventig van start. De duiven kregen een harnasje dat slechts vijf gram woog, met daaraan een camera van 35 gram. Kosten? Zo'n 2000 dollar per duif.</p>
<p>De camera had een filmrol waarmee 140 foto's gemaakt konden worden. Die bleken verrassend scherp, zeggen experts in de documenten. Ongeveer de helft was van zo'n goede kwaliteit, dat ze beter waren dan de beelden die satellieten produceerden in die tijd.</p>
<p>De CIA voerde verschillende testvluchten uit met de spionageduiven, bijvoorbeeld boven Washington D.C. en een marinebasis. De grootste angst was dat een burger per ongeluk oog in oog zou staan met de spionduif. Daarom lag er een doofpot-scenario klaar voor het geval dat die angst uit zou komen. Hoe dat scenario eruit zag, is niet bekend.</p>
<p>Overigens is de inzet van duiven door inlichtingendiensten niet nieuw. Tijdens de Tweede Wereldoorlog hadden de Britten een secret pigeon service. Duizenden duiven vlogen door Europa om berichten te verspreiden van en naar het front.</p>
<h2>Dolfijnen en raven</h2>
<p>De Amerikaanse geheime dienst experimenteerde niet alleen met duiven. Ook dolfijnen, raven en andere vogels werden getraind om spionageklussen uit te voeren. Zo wordt in de documenten beschreven hoe raven afluisterapparatuur op balkons kunnen achterlaten en dolfijnen ingezet kunnen worden voor onderwatermissies.</p>
<p>Dat laatste dier was tijdens de Koude Oorlog ook een favoriet van de Russen. De Sovjet-marine trainde op de Krim dolfijnen in het opsporen van zeemijnen en het plaatsen van explosieven. Vandaag de dag worden in Rusland nog steeds dolfijnen getraind voor militaire doeleinden.</p>
<p>Af en toe waren trainingen niet zo succesvol. De BBC beschrijft een passage over een test op een boot met valken. Voor die training zouden ze eerst een kaketoe hebben gebruikt. "We weten absoluut niet wat de mogelijkheden zijn van dit beest", staat erbij geschreven.</p>
<h2>Op naar Leningrad?</h2>
<p>De test met duiven was in ieder geval zo geslaagd, dat werd besloten om er een echte missie aan vast te hangen. De vogels moesten naar de Sovjet-Unie, onder meer om scheepswerven in Leningrad te fotograferen waar onderzeeÃ«rs werden gebouwd.</p>
<p>Daar eindigt abrupt het verhaal van de CIA in de documenten. Het is niet duidelijk of de spionageduiven de missie ook daadwerkelijk hebben uitgevoerd en hoeveel missies daarna nog volgden.</p>
