---
layout: post
title: "Een volautomatische pick-up met nostalgische tikjes op precies de juiste plaats"
date: Thu, 23 May 2019 16:50:02 GMT
categories: 
- entertainment 
- cultuur 
externe_link: "https://www.volkskrant.nl/nieuws-achtergrond/anachronisme~bf71d0dd/"
feature_image: "https://images1.persgroep.net/rcs/X6z1ShUEuQoRem9sIqHTq9FFRg0/diocontent/149004201/_focus/0.5/0.5/_fill/320/320?appId=93a17a8fd81db0de025c8abd1cca1279&quality=0.85"
---

De verkoop van ouderwets vinyl zit al dertien achtereenvolgende jaren in de lift. Natuurlijk vallen die verkopen in het niet bij die van het streamen van muziek via bijvoorbeeld Spotify, maar inmiddels dragen de langspeelplaat-verkopen wel al weer 3,6 procent bij aan het totaal. Ofwel: een kleine 700 miljoen dollar. Logisch dus dat er ook weer vaker pick-ups over de toonbank gaan. Die kun je natuurlijk op een ouderwetse versterker aansluiten, maar wie voor gemak kiest, is bij een pick-up met usb-aansluiting aan het goede adres. Of, nog een stap verder op de gemaksschaal, een speler met Bluetooth. Een vers voorbeeld daarvan is de Sony PS-LX310BT. Dit is een volautomatische pick-up met alle gemakken binnen de grenzen van vinyl, maar dan wel met een speciale Bluetooth-knop om het apparaat draadloos te koppelen aan een externe box of hoofdtelefoon. Het koppelen is een fluitje van een cent en de platenspeler kiest elke keer automatisch het laatste apparaat waaraan hij is gekoppeld. De uiteindelijke geluidskwaliteit is uiteraard afhankelijk van dit andere apparaat.
