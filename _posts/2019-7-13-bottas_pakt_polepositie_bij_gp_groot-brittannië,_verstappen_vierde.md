---
layout: post
title: "Bottas pakt polepositie bij GP Groot-Brittannië, Verstappen vierde"
date: Sat, 13 Jul 2019 16:10:02 +0200
categories: 
- sport 
- autosport 
externe_link: "https://nos.nl/l/2293329"
feature_image: "https://nos.nl/data/image/2019/07/13/563241/1008x567.jpg"
---

<p>Valtteri Bottas heeft voor de tiende keer in zijn Formule 1-loopbaan polepositie in een grand prix veroverd. De Fin was zaterdag de snelste in de kwalificatie voor de Grand Prix van Groot-Brittannië: 1.25,093.</p>
<p>Naast de Mercedes-coureur op de eerste startrij staat zondag zijn Britse teamgenoot Lewis Hamilton, die de laatste vier jaar op zijn thuiscircuit van Silverstone steeds van pole vertrok. WK-leider Hamilton was 0,006 te langzaam voor de beste startpositie. </p>
<p>"Valtteri heeft polepositie echt verdiend", gaf de Brit aan. "Ik maakte een slippertje in de eerste run en mijn tweede tijdronde was gewoon niet zo goed", zei de wereldkampioen, die zondag op jacht gaat naar zijn zesde zege op Silverstone.</p>
<p>Op de tweede startrij staan Ferrari-coureur Charles Leclerc en Max Verstappen, die met 1.25,276 op de vierde plaats eindigde. Leclerc was net iets sneller: 1.25,172.</p>
<p>Verstappen, die moeizame trainingen afwerkte, kwam goed voor de dag in de kwalificatie. De Nederlander kon zijn Red Bull aardig in de buurt houden van de twee Mercedessen en de Ferrari van Leclerc. Met het oog op de race stelde hem dat gerust.</p>
<h2>Tevreden</h2>
<p>"Dit was een goede kwalificatie. Zeker als je naar het hele weekeinde kijkt. Tot aan de kwalificatie hadden we geen goede balans. De afstelling in de kwalificatie was wel goed. Daar kan ik wat mee in de race", stelde de Nederlander tevreden vast. Dat de turbodruk van de Red Bull niet helemaal in orde was, kostte hem waarschijnlijk wel een plaats. </p>
<p>Verstappen, die vorig jaar in de slotfase op Silverstone uitviel, hield zijn teamgenoot Pierre Gasly wel achter zich. De Fransman was in alle trainingen sneller dan de Red Bull-kopman, maar moest in de kwalificatie genoegen nemen met de vijfde plaats.</p>
<p>De Red Bull-coureurs hielden wel, verrassend, Sebastian Vettel achter zich. De Ferrari-coureur kende een moeizame kwalificatie, die hem uiteindelijk slechts de zesde plaats opleverde.</p>
