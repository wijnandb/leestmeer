---
layout: post
title: "Oldtimers en een doodskist: Inboedel failliete rijschool Aalbregt geveild"
date: Sat, 07 Sep 2019 23:03:11 +0200
category: nieuws
externe_link: "https://nos.nl/l/2300784"
feature_image: "https://nos.nl/data/image/2019/09/07/575743/1008x567.jpg"
---

<p>De inboedel van de failliet verklaarde rijschool Aalbregt uit Zoetermeer wordt online geveild. Tot maandag 16 september 19.00 uur kunnen belangstellenden een bod uitbrengen op de bezittingen van Ferry Aalbregt en daar zitten een aantal opvallende zaken bij.</p>
<p>Zoals een stalen doodskist met witte bekleding en een kinderattractie: een auto van de Britse posterijen waarin kinderen naast Pieter Post kunnen zitten. Dit soort attracties staat vaak bij supermarkten. Voor de spelletjesliefhebbers is er ook een tafelvoetbalspel en een Amerikaanse gamekast te koop.</p>
<p>Autoliefhebbers kunnen bieden op een tiental oldtimers, waaronder een Chevrolet Corvette uit 1978, een Edsel Corsair uit 1958 en een Volkswagen Kever uit 1975. Een nadeel is wel dat de auto's niet makkelijk te verplaatsen zijn omdat de motor niet start, de sleutels ontbreken of vanwege een ander defect. </p>
<p>Ook zijn er verschillende nieuwere auto's en bedrijfswagens te koop, motorrijkleding, helmen, een barmeubel, barkrukken, planten en tuinstoelen.</p>
<h2>Spanje</h2>
<p>De verkeersschool van Ferry Aalbregt werd op 3 juli failliet verklaard. Bij de politie hebben zich 220 mensen gemeld die zeggen benadeeld te zijn door de eigenaar van verkeersschool Aalbregt. Rij-instructeurs zeggen nog duizenden euro's salaris tegoed te hebben en honderden leerlingen betaalden vooraf hun lesgeld en zijn dat nu kwijt. De gedupeerden denken dat de rijschoolhouder met hun geld naar Spanje is gevlucht.</p>
<p>Of de veiling ervoor gaat zorgen dat ze nu hun geld terugkrijgen is nog maar de vraag. Volgens de curator moeten met het opgehaalde geld eerst andere schuldeisers, zoals de Belastingdienst, worden terugbetaald.</p>
