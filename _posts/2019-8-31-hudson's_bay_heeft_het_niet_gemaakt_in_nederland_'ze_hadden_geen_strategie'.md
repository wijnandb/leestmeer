---
layout: post
title: "Hudson's Bay heeft het niet gemaakt in Nederland: 'Ze hadden geen strategie'"
date: Sat, 31 Aug 2019 12:37:20 +0200
categories: 
- financieel 
- economie 
externe_link: "https://nos.nl/l/2299718"
feature_image: "https://nos.nl/data/image/2019/08/31/573836/1008x567.jpg"
---

<p>Het warenhuis werd met veel bombarie aangekondigd in Nederland. De plannen waren ambitieus: Hudson's Bay moest een enorm succes worden in Nederland. Dat lijkt niet gelukt te zijn. Eind dit jaar sluit de warenhuisketen zijn vijftien filialen in ons land wegens financiële problemen, schrijft het FD.</p>
<p>Vakbond CNV zegt dit ook te hebben vernomen. Hudson's Bay wil tegenover de NOS niet bevestigen dat er een definitief besluit is genomen en zegt dat er nog onderhandelingen lopen. Er werken ruim 1400 mensen bij Hudson's Bay in Nederland. Voor hen zou collectief ontslag worden aangevraagd, zegt de vakbond. Volgens CNV Vakmensen is er geen sprake van een faillissement.</p>
<p>In september 2017 rolde het Canadese warenhuis met een ongekende snelheid zijn filialen over Nederland uit. In drie weken tijd werden tien warenhuizen geopend op toplocaties zoals het vlaggenschip aan het Rokin in Amsterdam. Het bedrijf was van plan om in totaal zestig filialen te openen in heel het land. Uiteindelijk kwamen er vijftien.</p>
<h2>Geen strategie</h2>
<p>Maar al snel werd duidelijk dat het concept niet werkte. In april schreef een Duits zakenblad op basis van interne documenten dat het zo slecht ging dat "een sluiting of faillissement later dit jaar de economisch zinvolste oplossing" zou zijn. De verkoopcijfers vielen tegen en de winkels draaien verlies. Waar ging het fout?</p>
<p>Veertien van de vijftien winkels werden gevestigd in panden van V&amp;D, de warenhuisketen die in 2016 failliet ging. "V&amp;D was een monument in de Nederlandse samenleving", zegt retaildeskundige Jorg Snoeck. "Als je dat wil vervangen, moet je daar heel goed over nadenken. Maar dat is niet genoeg gebeurd."</p>
<p>Wat een vertrek van Hudson's Bay uit Nederland betekent voor de panden waarin de filialen zitten, is onduidelijk. Toen de warenhuisketen naar Nederland kwam, werden langlopende huurcontracten gesloten met vastgoedbeheerders. Na een rechtszaak die de eigenaar van verscheidene panden aanspande, oordeelde de rechter dat het Canadese moederbedrijf de huren moet betalen als de Nederlandse dochter dat zelf niet meer kan.</p>
<p>"Ze hadden geen duidelijke strategie," zegt Snoeck. "Dat was het voornaamste probleem. Ze hadden een goede kans om het te maken in Nederland, het had de favoriete winkel van de Nederlanders kunnen worden. Ze waren op weg, maar ze wisten niet waarheen."</p>
<p>Het gevoel dat veel klanten kregen als ze een Hudson's Bay inliepen, was geen goed gevoel, denkt Snoeck. Bovendien waren de producten niet goedkoop. "De Bijenkorf doet dat aanzienlijk beter. Daar koop je niet alleen een product, maar ook een ervaring. Dat moet in deze tijd, waarom zou je anders naar een fysieke winkel gaan?"</p>
<h2>Millennials</h2>
<p>"Vroeger kon je met dit soort grote warenhuizen copy-pasten. Hetzelfde concept, overal ter wereld uitrollen en herhalen. Maar die tijd ligt ver achter ons. Toentertijd bepaalde de retailer wat er gebeurde. Door de komst van het internet is de consument de baas."</p>
<p>De winkel wilde millennials aantrekken, zei hoogleraar marketing Kitty Koelemeijer eerder. Zo werden populaire influencers als BNN-presentatoren Geraldine Kemper en Tim Hofman ingezet om personeel te werven. Ook rapper Akwasi en vlogger Teske de Schepper werden daarbij ingeschakeld.</p>
<p>Maar hoewel er jonge mensen in de winkels werkten, slaagde Hudson's Bay er niet in om die doelgroep naar de winkel te trekken, zei Koelemeijer in april. "Ze waren echt van plan om die groep te bedienen."</p>
<p>Lifestylekenner Ruba Zai zei na de eerste geruchten over een faillissement dat Hudson's Bay überhaupt nooit potentie had om de millennial aan te spreken. Daarvoor was het warenhuis niet onderscheidend genoeg. "Millenials gaan vooral op zoek naar nieuwe en innovatieve merken", zei Zai. "Hudson's Bay had vooral merken die toch al makkelijk verkrijgbaar waren en die bovendien vaak goedkoper waren in de winkels van die merken zelf."</p>
<p>Ook de klanten die de weg naar de oude V&amp;D-filialen nog kenden, werden niet bediend door Hudson's Bay. Koelemeijer: "De prijs was niet goed en het assortiment was niet goed."</p>
