---
layout: post
title: "Johnson mag van Britse rechter schorsing parlement doorzetten"
date: Fri, 06 Sep 2019 13:07:51 +0200
category: nieuws
externe_link: "https://nos.nl/l/2300574"
feature_image: "https://nos.nl/data/image/2019/09/06/575351/1008x567.jpg"
---

<p>Het Engelse hooggerechtshof (High Court of Justice) vindt dat premier Boris Johnson niet onwettig handelt door het parlement voor vijf weken te schorsen. Zakenvrouw Gina Miller stelde voor de rechter dat de schorsing "onwettig misbruik van macht" is, maar het hof gaat daar niet in mee. Johnson wil met de schorsing de patstelling rond de brexit doorbreken.</p>
<p>Miller kan wel in beroep gaan bij het opperste gerechtshof (Supreme Court), dat zich dan op 17 september over de zaak zal buigen.</p>
<p>Het parlement wordt waarschijnlijk dinsdag geschorst, vijf weken voor de troonrede, die de koningin zal uitspreken op 14 oktober. Dat de rechters geen streep door de schorsing zetten is volgens correspondent Tim de Wit niet verrassend. "Dit zat er wel aan te komen. Johnson heeft gebruik gemaakt van de bestaande regels. De rechters doen geen uitspraak over de politiek intenties die erachter zitten."</p>
<h2>Vandaag stemming Hogerhuis</h2>
<p>Johnson lijkt met de schorsing overigens weinig op te schieten, omdat het parlement erin zal slagen voor de schorsing een no-deal-brexit op de deadline van 31 oktober te verbieden. Woensdag nam het Lagerhuis een wet aan die Johnson opdraagt de EU om uitstel van de brexit te vragen als er op 19 oktober nog geen akkoord met de EU is.</p>
<p>Deze wet zal vandaag door het Hogerhuis worden goedgekeurd. Tegenstanders van de no-deal-brexit vreesden dat Conservatieven in het Hogerhuis de wet zouden saboteren door er eindeloos over te debatteren, maar de fractieleiders spraken gisteren af dat er vandaag gestemd zal worden.</p>
<h2>Johnson blijft klem zitten</h2>
<p>Ook Johnsons voorstel voor nieuwe verkiezingen sneuvelde woensdag in het Lagerhuis. Vanochtend heeft Labourleider Corbyn met de andere oppositieleiders overlegd over nieuwe verkiezingen. Ze blijven daar waarschijnlijk voorlopig 'nee' tegen zeggen, omdat ze vrezen dat Johnson de verkiezingen gebruikt om alsnog een no-deal-brexit op 31 oktober door te drukken.</p>
<p>Volgens Tim de Wit heeft de oppositie Johnson deze week in de hoek gekregen en blijft hij daar zitten zolang er geen afspraken over nieuwe verkiezingen zijn. "Zolang er geen verkiezingen komen zit hij vast. De neiging bij de oppositie is dan ook om met verkiezingen te wachten tot het uitstel van de brexit helemaal zeker is en Johnson dus zijn belofte heeft gebroken dat het Verenigd Koninkrijk op 31 oktober uit de EU gaat."</p>
