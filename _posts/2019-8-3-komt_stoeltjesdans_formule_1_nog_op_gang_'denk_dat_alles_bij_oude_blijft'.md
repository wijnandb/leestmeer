---
layout: post
title: "Komt stoeltjesdans Formule 1 nog op gang? 'Denk dat alles bij oude blijft'"
date: Sat, 03 Aug 2019 10:18:17 +0200
categories: 
- sport 
- autosport 
externe_link: "https://nos.nl/l/2296132"
feature_image: "https://nos.nl/data/image/2019/08/03/567865/1008x567.jpg"
---

<p>De Formule 1 gaat na de Grand Prix van Hongarije op zomervakantie. Normaal gesproken is dit de periode waarin de transfercarrousel op gang komt, maar opvallend genoeg is er nu nog geen enkel bericht over een verkassende coureur verschenen. Blijft de dans om de stoeltjes dit jaar achterwege?</p>
<p>Kampioensteam Mercedes is, ondanks de vele flaters vorige week in de thuisrace op Hockenheim, het team waar alle coureurs aankloppen. Bij de Duitse renstal is echter nog geen vacature. De positie van wereldkampioen Lewis Hamilton is uiteraard onomstreden, maar dat geldt niet voor de tweede coureur. Gezien zijn magere prestaties is het de vraag of Valtteri Bottas mag blijven.</p>
<p>Bottas' contract loopt af. Enerzijds is de Fin de ideale tweede rijder, maar anderzijds wint de puntensprokkelaar met een dominante auto weinig races. Reserverijder Esteban Ocon loert op zijn kans.</p>
<p>Ook Williams-coureur George Russell zou een optie zijn, maar de Brit zit pas in zijn eerste F1-seizoen en mist daardoor nog de nodige ervaring. Met zijn belabberde bolide heeft Russell nog niet een keer weten te stunten.</p>
<h2>Ocon sleutelfiguur</h2>
<p>Ocon is een van de sleutelfiguren op de rijdersmarkt. De Franse generatiegenoot van Max Verstappen draait dit jaar vooral testrondjes in de simulator, maar hoort volgens Mercedes-teambaas Toto Wolff in de F1. "Esteban heeft pech gehad. Hij verdient een stoeltje en die krijgt hij", belooft Wolff.</p>
<p>Lukt dat ook ik 2020 niet bij Mercedes? Dan is Renault een mooi vangnet.</p>
<p>Renault gaat sowieso door met Daniel Ricciardo, hoewel een enkeling hem aan Ferrari linkt. "Iedereen wil dat, behalve Ferrari zelf", grapt de ex-teamgenoot van Verstappen.</p>
<h2>Uitglijder in de regen</h2>
<p>Middenmoter Renault wil races winnen en Ricciardo is de kurk waarop het meerjarenplan drijft. De positie van teamgenoot Nico Hülkenberg is wankeler. Zelf zegt de Duitser dat hij "waarschijnlijk" bijtekent. "Het is niet in kannen en kruiken, maar een vierde seizoen is logisch."</p>
<p>Er is ook een ander scenario en ook in dat geval komt Ocon om de hoek kijken. Hülkenberg, de coureur die de meeste F1-races heeft gereden zonder zelfs maar een keer op podium te hebben gestaan, bewees zichzelf geen dienst op Hockenheim. Hij hielp een droomresultaat om zeep door een uitglijder in de regen. Logisch dat de Franse renstal lonkt naar een Frans supertalent, zijnde Ocon.</p>
<h2>Horner verwacht geen beweging bij topteams</h2>
<p>De stilte op de coureursmarkt is volgens Red Bull Racing-teambaas Christian Horner een teken aan de wand. "Ik denk dat bij de topteams alles bij het oude blijft."</p>
<p>Verstappen heeft sinds zijn zeges in Oostenrijk en Duitsland weinig reden te vertrekken. Geruchten over flirts met Mercedes en Ferrari zijn weggeëbd. Logisch, aangezien Red Bull in de lift zit en een scheiding voor Verstappen dus allerminst noodzakelijk is.</p>
<p>Veel liefhebbers van de sport zouden dolgraag smaakmakers Hamilton en Verstappen als teamgenoten zien. Horner ziet het ondanks Hamiltons hint - "Ik zou er geen probleem mee hebben" - niet gebeuren. Met een knipoog: "Hamilton heeft zich niet bij mij gemeld."</p>
<p>Ook Ferrari-coureur Sebastian Vettel keert niet terug op het oude Red Bull-nest, waar hij vier wereldtitels pakte. "Sebastian heeft een doorlopend contract. We voeren geen gesprekken."</p>
<h2>Gaat Vettel met pensioen?</h2>
<p>Doorlopend contract of niet, Vettel moet op zijn tellen passen. Kroonprins Charles Leclerc brandt van ambitie en wordt intern al gezien als troonopvolger. Wat Verstappen voor Red Bull is, is Leclerc voor Ferrari: de toekomstig kampioen.</p>
<p>Veel Formule 1-insiders suggereren dat Vettel na dit seizoen met pensioen gaat. De viervoudig kampioen zelf ontkent.</p>
<p>Wie door de jaren heen goed naar Verstappen heeft geluisterd, weet dat Ferrari voor de 21-jarige Nederlander sowieso niet in beeld is. "Red Bull is een beter team. Dat zie je bijvoorbeeld bij pitstops", zegt Verstappen, daarmee subtiel verwijzend naar de strategische missers bij de 'Scuderia'.</p>
<p>Eerder zei Verstappen al dat Ferrari niet zijn droomstal is. "Ik wil de snelste auto. Het maakt me niet uit of die rood, zilver, blauw of roze is."</p>
<h2>Gasly reageert geprikkeld</h2>
<p>Over Pierre Gasly is teambaas Horner kort van stof. "Hij heeft ons vertrouwen. Teamgenoot van Verstappen zijn, is zwaar. Gasly moet het tij keren, we weten wat hij kan."</p>
<p>Op vragen over een rijderswissel met satellietteam Toro Rosso gaat Horner niet in. Gasly reageert geprikkeld op vragen over zijn toekomst. "Ik weet al sinds de winter dat ik hier een heel seizoen rij. Jullie schrijven oud nieuws."</p>
<p>Maar zo gek zou zo'n coureurswissel niet zijn. De podiumfinish in Hockenheim kan Daniil Kvyat vleugels geven. De Rus heeft meer ervaring dan Gasly en kan Verstappen helpen in de strijd tegen Ferrari. De belangen zijn groot. In het constructeurskampioenschap levert de tweede plaats miljoenen meer op dan de derde.</p>
<p>Kijk niet raar op als Kvyat in Spa-Francorchamps opeens Max' teamgenoot is. Er zijn bij Red Bull wel gekkere dingen gebeurd. Anderzijds: als Gasly in Boedapest voor het eerst het podium weet te halen, zal de discussie verstommen. Formule 1 drijft op opportunisme.</p>
