---
layout: post
title: "'Als Verstappen wil, kan hij weg bij Red Bull'"
date: Fri, 28 Jun 2019 22:24:38 +0200
categories: 
- sport 
- autosport 
externe_link: "https://nos.nl/l/2291143"
feature_image: "https://nos.nl/data/image/2019/06/29/559887/1008x567.jpg"
---

<p>De toekomst van Max Verstappen houdt de Formule 1-wereld nadrukkelijk bezig. Zeker na berichtgeving in internationale media dat de Nederlander onder bepaalde voorwaarden eerder kan vertrekken dan eind 2020, zoals wordt beoogd in zijn in oktober 2017 nog verlengde verbintenis.</p>
<p>Red Bull-adviseur Helmut Marko heeft rond de Grand Prix van Oostenrijk tegenover verslaggever Tobi Grüner van het goed ingevoerde Duitse autoblad Auto Motor und Sport het bestaan van een ontsnappingsclausule bevestigd. Wat die clausule precies inhoudt, daarover liet Marko zich niet uit.</p>
<p>Het zou gaan om een bepaalde klassering in het WK-klassement gedurende dit seizoen. Verstappen bezet momenteel de vierde plaats in het WK-klassement. Zijn kansen op de wereldtitel zijn minimaal gezien de Mercedes-overheersing, maar de topdrie is nog altijd haalbaar.</p>
<h2>'Besluit voor de vakantie'</h2>
<p>Volgens Formule 1-verslaggever Louis Dekker van de NOS is het een publiek geheim dat Verstappen eerder zou kunnen vertrekken als de samenwerking tussen Red Bull en Honda hem geen uitzicht biedt op overwinningen en de wereldtitel.</p>
<p>"Als Max wil, kan hij vertrekken", zegt Dekker in Langs de Lijn En Omstreken op NPO Radio 1. "Die vierde plek in het WK is niet genoeg om hem langer te laten blijven. En het besluit valt nog voor de vakantie."</p>
<p>Red Bull Racing, de renstal van Verstappen, maakt dit seizoen voor het eerst gebruik van Honda-motoren. De Japanners hebben zware jaren achter de rug bij McLaren, maar doen er alles aan het gat met de topteams van Mercedes en Ferrari te dichten.</p>
<p>Verstappen stond dit seizoen twee keer op het podium, maar overwinningen zoals in 2018 zijn er nog niet geweest. Wel vijf keer een vierde plaats. "Maar daar rijd ik niet voor", zei hij zelf.</p>
<p>Tevreden met de sportieve gang van zaken is Verstappen zeker niet op dit moment. Hij haalt het maximale uit zijn bolide, die echter niet opgewassen is tegen Mercedes, en probeert aan te klampen bij Ferrari. Zekerheid dat het de komende maanden beter zal gaan, heeft hij ook niet. De vraag is daarom of Verstappen voldoende geduld heeft om op betere tijden te wachten.</p>
<p>Gezien de ambities van de jongste Formule 1-coureur aller tijden - wereldkampioen worden - zijn er weinig teams waar zijn toekomst kan liggen: Mercedes en Ferrari zijn de enige serieuze opties voor Verstappen. Bij de laatste renstal maakt Sebastian Vettel een verloren indruk.</p>
<h2>'Deur op kier bij Mercedes'</h2>
<p>De Duitser veroverde vier wereldtitels met Red Bull, maar bij Ferrari wil het allemaal niet lukken. De kritiek in Italië op Vettel neemt ongeveer per week toe. Ook dit seizoen staat hij alweer een straatlengte achter op WK-leider Lewis Hamilton.</p>
<p>"Het kan alle kanten op", zegt Dekker over de toekomst van Verstappen. "Bij Mercedes staat de deur op een kier. Veel zal afhangen van hoe het Red Bull en Honda de komende maand vergaat."</p>
