---
layout: post
title: "Peking: bal in handelsconflict bij Amerikanen"
date: Thu, 30 May 2019 10:44:33 +0200
categories: 
- financieel 
- koersen 
externe_link: "https://www.telegraaf.nl/financieel/3669415/peking-bal-in-handelsconflict-bij-amerikanen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/62c26dcc-82dd-11e9-bed5-02c309bc01c1.jpg"
---

<p class="intro">China is voorlopig niet bereid concessies te doen in het handelsconflict met de Verenigde Staten. Of beide landen binnenkort nader tot elkaar komen, hangt wat Peking betreft vooral af van de vervolgstappen die de Amerikanen zetten.</p> <p>"De VS blijven de handelsspanningen opvoeren en halen verschillende trucs uit, waardoor het handelsoverleg ernstig is geschaad", zei een woordvoerder van het Chinese ministerie van Handel. Eventuele toenadering hangt volgens hem af van de "houding en oprechtheid van de VS". De onderminister voor Buitenlandse Zaken, Zhang Hanhui, betichtte de Amerikanen eerder al van "economisch terrorisme".</p><p>De uitlatingen doen de toch al geringe hoop op een snelle oplossing voor de handelsoorlog tussen China en de VS geen goed. Onderhandelingen over een nieuwe handelsovereenkomst tussen de twee grootmachten liepen eerder deze maand vast. Daarop stelde president Donald Trump nieuwe importheffingen in op Chinese goederen, waarna Peking soortgelijke maatregelen tegen producten uit de VS nam.</p><p>Sojabonen</p><p>China heeft volgens ingewijden de import van Amerikaanse sojabonen inmiddels stopgezet. Chinese importeurs kregen in december, na het staakt-het-vuren tussen Trump en zijn ambtsgenoot Xi Jinping, juist de opdracht om partijen Amerikaanse sojabonen in te voeren als teken van goede wil. Dergelijke orders zouden nu zijn uitgebleven.</p><p>Eerder deze week dreigde China zijn machtspositie op het vlak van zeldzame aardmetalen te gebruiken tegen de VS. De Amerikaanse technologiesector is voor de toevoer van die stoffen grotendeels afhankelijk van het Aziatische land.</p><p>Trump liet donderdag weten dat de VS het goed doen in de handelsgesprekken met China en dat de Chinezen graag een deal willen sluiten met Washington. De Amerikaanse importheffingen hebben volgens hem een ''verwoestend effect'' op China omdat bedrijven het land verlaten om zo tarieven te voorkomen.</p>
