---
layout: post
title: "Magistrale Van der Poel pakt in Tsjechië eerste WB-zege"
date: Sun, 26 May 2019 15:23:37 +0200
category: sport
externe_link: "https://nos.nl/l/2286373"
feature_image: "https://nos.nl/data/image/2019/05/26/552628/1008x567.jpg"
---

<p>Mathieu van der Poel heeft nog maar eens laten zien wat hij allemaal kan op een fiets. In het Tsjechische Nové Mesto boekte de alleskunner na een geweldige demarrage zijn eerste wereldbekerzege in het mountainbiken.</p>
<p>Dat Van der Poel op het podium zou komen was al heel snel duidelijk. Direct vanaf de start was hij samen met de Zwitser Nino Schurter een klasse apart. Beide renners maakten er een spannend duel van en wisselden elkaar regelmatig af aan de kop.</p>
<p>Schurter domineerde het mountainbiken de afgelopen jaren en is onder meer regerend wereld- en olympisch kampioen. In de laatste ronde probeerde de Zwitser Van der Poel geregeld van zich af te schudden, maar de Nederlander gaf geen krimp.</p>
<h2>Demarrage</h2>
<p>Van der Poel liet niet veel later zien hoe het wél moet. Met een imponerende demarrage sloeg hij in een ommezien een onoverbrugbare kloof met Schurter. Op het zware parcours gaapte ineens een gat van liefst vijftien seconden tussen de twee kemphanen.</p>
<p>Zodoende kon de ontketende Van der Poel naar zijn eerste zege in het mountainbiken soleren.</p>
<p>Van der Poel verdiende vorige week een nominatie voor de Spelen van Tokio van volgend jaar door in de topzes te eindigen in het Duitse Albstadt. Sportkoepel NOC*NSF moet zijn voordracht nu bekrachtigen.</p>
