---
layout: post
title: "Tot 4 jaar cel geëist voor hulp bij mestfraude"
date: Fri, 21 Jun 2019 00:33:14 +0200
categories: 
- financieel 
- economie 
externe_link: "https://nos.nl/l/2289962"
feature_image: "https://nos.nl/data/image/2019/06/21/558031/1008x567.jpg"
---

<p>Het Openbaar Ministerie heeft tot 4 jaar cel geëist voor hulp bij stelselmatige mestfraude. De acht verdachten zouden tientallen boerenbedrijven hebben geholpen bij het illegaal wegwerken van grote hoeveelheden mestoverschot.</p>
<p>Volgens het OM konden de boerenbedrijven tussen 2010 en 2014 in totaal een mestoverschot van bijna 100 miljoen kilo wegwerken, waarmee ongeveer 15 miljoen euro was gemoeid.</p>
<p>Volgens het OM werden de regels onder meer omzeild door met apparatuur te rommelen, waardoor valse laad- en losmeldingen werden gedaan. Ook werden verplichte volgsystemen uitgeschakeld of gemanipuleerd.</p>
<h2>Natuurschade</h2>
<p>De officier van justitie zei dat de mestfraude de natuur aantast en dat besmettelijke dierziektes zich kunnen verspreiden. "Maar het jaagt de burger ook op kosten, omdat het reinigen van ons drinkwater door de toegenomen verontreiniging steeds duurder wordt."</p>
<p>Tegen de 48-jarige hoofdverdachte uit de Brabantse gemeente Someren is 4 jaar cel geëist. Het OM wil dat zes familieleden en medewerkers 18 maanden gevangenisstraf krijgen, waarvan 6 maanden voorwaardelijk. Ook wil de officier van justitie dat het crimineel verdiende geld van de verdachten wordt ontnomen.</p>
<p>Het is nog niet bekend wanneer de rechter uitspraak doet.</p>
