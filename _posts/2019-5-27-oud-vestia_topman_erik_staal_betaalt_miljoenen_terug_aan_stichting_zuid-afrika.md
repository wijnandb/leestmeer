---
layout: post
title: "Oud-Vestia topman Erik Staal betaalt miljoenen terug aan stichting Zuid-Afrika"
date: Mon, 27 May 2019 20:59:24 +0200
category: nieuws
externe_link: "https://nos.nl/l/2286586"
feature_image: "https://nos.nl/data/image/2019/05/28/553032/1008x567.jpg"
---

<p>De voormalige topman van woningcorporatie Vestia, Erik Staal, betaalt 2,4 miljoen euro terug aan de Zuid-Afrikaanse stichting HASA. Dat heeft de huidige bestuurder van de stichting, Willem van Nielen, bevestigd aan Nieuwsuur. Om het bedrag te kunnen terugbetalen heeft Staal anderhalve week geleden zijn luxueuze villa op Bonaire verkocht.</p>
<p>HASA, Housing Association South Africa, is een door Staal zelf opgerichte stichting, die de volkshuisvesting in Zuid-Afrika zou stimuleren. En waarvoor Vestia en andere woningcorporaties geld beschikbaar stelden. Maar vorig jaar bleek dat Staal geld van de stichting in eigen zak had gestoken.</p>
<p>Staal heeft onlangs een overeenkomst ondertekend, waarin hij belooft de miljoenen terug te betalen. De verkoop van zijn villa op Bonaire heeft ruim 2,3 miljoen euro opgeleverd, zo blijkt uit gegevens van het kadaster op Bonaire. Inmiddels heeft Staal het grootste deel van de 2,4 miljoen euro terugbetaald, meldt Willem van Nielen.</p>
<p>In oktober 2018 werd duidelijk dat Van Nielen en zijn medebestuurder namens HASA beslag hadden laten leggen op Staals bankrekeningen, een huis van hem in Amsterdam en op de villa op Bonaire. Tegen Staal loopt ook nog een strafrechtelijk onderzoek wegens het verduisteren en witwassen van de miljoenen van de stichting, en valsheid in geschrifte.</p>
<p>Het nu door Staal betaalde bedrag betekent dat het OM in die strafzaak vooralsnog geen ontnemingsprocedure tegen hem zal opstarten, zo laat het Nieuwsuur weten.</p>
<h2>Graaien</h2>
<p>Staal werd in 2012 gedwongen om te vertrekken bij Vestia, nadat aan het licht kwam dat de corporatie zeer risicovolle beleggingen had gedaan, in de vorm van derivaten. Voor een totaalbedrag van 23 miljard euro. Toen de rente begon te dalen dreigde Vestia failliet te gaan. Staal vertrok, maar kreeg tot grote woede van onder meer Tweede Kamerleden een pensioenbedrag van 3,5 miljoen euro mee. Vestia moest worden gered door financiÃ«le bijdragen van alle corporaties in ons land.</p>
<p>Voormalig staatssecretaris van Volkshuisvesting Dick Tommel reageerde met afgrijzen op het optreden van Erik Staal. "Hij is veranderd van een behulpzaam en kundig iemand, tot iemand die ging graaien voor eigen gewin. Dat is dus wel op de glijbaan, helemaal naar beneden".</p>
