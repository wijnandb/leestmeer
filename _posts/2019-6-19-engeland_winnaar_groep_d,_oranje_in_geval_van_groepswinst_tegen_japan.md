---
layout: post
title: "Engeland winnaar groep D, Oranje in geval van groepswinst tegen Japan"
date: Wed, 19 Jun 2019 23:02:38 +0200
category: sport
externe_link: "https://nos.nl/l/2289775"
feature_image: "https://nos.nl/data/image/2019/06/19/557757/1008x567.jpg"
---

<p>Engeland heeft zich door een 2-0 zege op Japan verzekerd van de groepswinst in poule D. Dat betekent dat als Nederland donderdag wint van Canada, Nederland in de achtste finales op Japan stuit.</p>
<p>Bondscoach Phil Neville van Engeland besloot zijn opstelling flink overhoop te gooien voor het duel waarin beide landen zich al verzekerd wisten van de volgende ronde. En even zat de schrik er bij de Engelsen in, toen Karen Bardsley zich moest strekken om een vrije trap van Kumi Yokoyama via de lat uit het doel te werken.</p>
<p>Daarna was het louter Engeland wat de klok sloeg, maar keepster Ayaka Yamashita gaf zich niet zomaar gewonnen. Na goed doorzetten van Georgia Stanway wist Ellen White de bal dan toch een keer achter de Japanse uitblinkster te werken.</p>
<p>Dat de verhoudingen in het vrouwenvoetbal anders liggen dan een paar jaar geleden, bleek wel uit het wedstrijdbeeld. Engeland kwam amper in de problemen tegen de finalist van vier jaar geleden.</p>
<p>Vlak nadat Yuika Sugasawa de grootste Japanse kans van de wedstrijd net naast had geschoten, schrok Engeland wakker en besliste White de partij met haar tweede doelpunt van de avond.</p>
<p>Nederland is groepswinnaar als het donderdag (18.00 uur) in Reims minimaal een gelijkspel uit het vuur sleept tegen Canada. In dat geval wacht met Japan dezelfde tegenstander in dezelfde fase als tijdens het vorige WK voetbal voor vrouwen.</p>
<p>In 2015 verloor Oranje met 2-1 in de achtste finales van de Aziaten. Een herhaling van deze wedstrijd zou tevens een uitgelezen kans zijn om de ontwikkeling van het vrouwenvoetbal in Nederland te onderstrepen tegen de nummer zeven van de wereldranglijst.</p>
