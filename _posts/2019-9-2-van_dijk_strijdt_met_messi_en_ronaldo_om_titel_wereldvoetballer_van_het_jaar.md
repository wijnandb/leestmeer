---
layout: post
title: "Van Dijk strijdt met Messi en Ronaldo om titel Wereldvoetballer van het Jaar"
date: Mon, 02 Sep 2019 12:39:31 +0200
categories: 
- sport 
- voetbal 
externe_link: "https://nos.nl/l/2300008"
feature_image: "https://nos.nl/data/image/2019/09/02/574406/1008x567.jpg"
---

<p>Virgil van Dijk houdt zicht op de eretitel Wereldvoetballer van het Jaar. De Oranje-aanvoerder is een van de drie overgebleven kandidaten voor de FIFA-prijs, Lionel Messi en Cristiano Ronaldo zijn zijn concurrenten.</p>
<p>Van Dijk liet Messi en Ronaldo donderdag nog achter zich in de verkiezing voor Europees Voetballer van het Jaar en geldt ook als topfavoriet om op maandag 23 september, de dag van de FIFA-bekendmaking, als winnaar uit de bus te komen. De laatste Nederlander die tot Wereldvoetballer van het Jaar werd gekozen is Marco van Basten, die in 1992 als speler van AC Milan de eer ten deel viel. </p>
<p>Bij iedere euro die je voor de bekendmaking van de laatste drie op Van Dijk inzette, betalen wedkantoren slechts 25 cent uit als de Liverpool-verdediger daadwerkelijk wint. Bij Messi is dat 2,50 euro en bij Ronaldo zelfs 20 euro.</p>
<p>De keuze wordt gemaakt op basis van de prestaties van een speler tussen 16 juli 2018 en 19 juli 2019 en Van Dijk won in die periode de Champions League met Liverpool. Critici omschrijven zijn inbreng in die triomftocht als cruciaal.</p>
<p>Matthijs de Ligt en Frenkie de Jong overleefden de schifting van tien naar drie kandidaten niet. Ook Eden Hazard, Harry Kane, Kylian Mbappé, Sadio Mané en Mohamed Salah vielen af.</p>
<p>Er werd gestemd door de bondscoaches en aanvoerders van alle bij de FIFA aangesloten landen, een aantal geselecteerde journalisten en voetbalfans via een online poll. Alle vier de categorieën telden voor 25 procent mee.</p>
<p>Messi maakt tevens kans op de Puskás Award, voor de mooiste goal van afgelopen jaar. De Argentijn is genomineerd met zijn treffer tegen Real Betis en heeft concurrentie van Juan Fernando Quintero (River Plate) en Dániel Zsóri (Debrecen).</p>
<p>Bekijk hieronder de drie overgebleven kanshebbers voor de Puskás Award:</p>
