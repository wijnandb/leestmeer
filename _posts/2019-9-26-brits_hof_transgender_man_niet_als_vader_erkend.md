---
layout: post
title: "Brits Hof: transgender man niet als vader erkend"
date: Thu, 26 Sep 2019 09:47:57 +0200
categories: 
- entertainment 
- opmerkelijk 
externe_link: "https://nos.nl/l/2303398"
feature_image: "https://nos.nl/data/image/2019/09/26/580235/1008x567.jpg"
aantal: 225
unieke: 148
bron: "NOS"
---

<p>Een transgender-man die in het Verenigd Koninkrijk een zoontje ter wereld heeft gebracht, wordt niet erkend als de vader van zijn kind. Dat heeft de hoogste familierechtbank in dat land bepaald.</p>
<p>De 32-jarige Freddy McConnell werd geboren als vrouw, maar startte op 25-jarige leeftijd de transitie tot man. Daarbij behield hij zijn baarmoeder, waardoor hij vorig jaar na een vruchtbaarheidsbehandeling een kind op de wereld kon zetten.</p>
<p>Administratief wordt McConnell overal in het Verenigd Koninkrijk als man erkend, behalve op de geboorteakte van zijn zoon. Een ambtenaar van de burgerlijke stand stond erop dat hij als moeder geregistreerd werd. Hij stapte daarom naar de rechter, omdat hij als vader erkend wilde worden. Maar het High Court in Londen heeft dat verzoek nu afgewezen.</p>
<h2>'Klap voor strijd gelijkheid transgenders'</h2>
<p>Volgens de rechter is het moeder zijn "de status die wordt toegekend aan een persoon die het fysieke en biologische proces van zwangerschap en de bevalling ondergaat". Ook al wordt iemand officieel als man erkend, zijn status als ouder blijft die van moeder, zo stelt de rechter.</p>
<p>McConnell werkt als journalist bij The Guardian en zegt tegen de krant "verdrietig" te zijn door het besluit. Zijn advocate omschreef de uitspraak als "een klap in de strijd van transgenders voor gelijkheid". McConnell overweegt in hoger beroep te gaan.</p>
<p>In Nederland worden transmannen die bevallen wel als vader geregistreerd.</p>
