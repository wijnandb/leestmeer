---
layout: post
title: "'Super Sunday' in Amerika: twee voetbalfinales op één dag"
date: Sun, 07 Jul 2019 10:53:25 +0200
categories: 
- sport 
- voetbal 
externe_link: "https://nos.nl/l/2292407"
feature_image: "https://nos.nl/data/image/2019/07/07/561746/1008x567.jpg"
---

<p>Super Sunday. Dat is het voor de Amerikanen vandaag. En voor de verandering gaat het dit keer niet om American football of honkbal, maar om voetbal. Want het is een bijzondere dag voor het Amerikaanse voetbal. Zowel de vrouwen als de mannen spelen een grote internationale finale.</p>
<p>De vrouwen komen natuurlijk in actie in de finale van het WK tegen Nederland. De mannen nemen het een paar uur later op tegen Mexico in de finale van de Gold Cup, het kampioenschap van Midden- en Noord-Amerika.</p>
<p>Earnest Stewart is sinds een jaar technisch directeur bij de Amerikaanse voetbalbond en weet ook dat het een speciale dag is. "Het is een unieke dag in de geschiedenis van Amerika", vertelt Stewart aan de telefoon bij Langs de Lijn op NPO Radio 1. "Het is echt Super Sunday. Van mij mogen er wel meer van dit soort dagen zijn."</p>
<p>Stewart richt zich in zijn functie bij de Amerikaanse bond vooral op het mannenvoetbal, maar volgt ook zeker de vrouwen. "We gaan 's ochtends (lokale tijd, red.) eerst met de mannen naar de vrouwen kijken en dan gaan wij 's avonds onze titel verdedigen in de Gold Cup."</p>
<h2>'Mooie dag'</h2>
<p>Twee grote finales op één dag, dat leeft volgens Stewart zeker. Ook al is voetbal niet de grootste sport in Amerika. "Het vrouwenteam leeft heel erg hier omdat het een WK is. Maar de Gold Cup is ook wel een groot ding voor Noord-Amerika. Het is voor Amerika mooi dat ze kunnen genieten van een mooie dag."</p>
<p>"Het gaat ook uitstekend met de populariteit van het voetbal hier", vervolgt de oud-international, die 101 keer voor de VS uitkwam. "Wij moeten concurreren met grote sporten hier, dus dat heeft tijd nodig. Maar in Chicago, waar de finale wordt gespeeld, zitten gewoon 60.000 fans op de tribune."</p>
<p>Op de vraag of hij een voorspelling durft te doen, heeft de voormalig speler van onder andere NAC en Willem II een duidelijk antwoord. "Wij gaan twee keer winnen, haha. Dat kan niet anders. Al is dat wel een beetje een Amerikaans antwoord."</p>
