---
layout: post
title: "Ophef rond getuige bruiloft Özil"
date: Sat, 08 Jun 2019 11:46:06 +0200
categories: 
- sport 
- voetbal 
externe_link: "https://www.telegraaf.nl/sport/1009002794/ophef-rond-getuige-bruiloft-ozil"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a0bd8696-89d3-11e9-a1a6-0255c322e81b.jpg"
---

<p class="intro">Mesut Özil heeft na een druk voetbalseizoen gebruikgemaakt van de vakantie om in het huwelijksbootje te stappen. De Turkse Duitser trouwde vrijdag met Amine Gülse, een ex-Miss Turkije. De aanvallende middenvelder van Arsenal veroorzaakte echter ophef met de keuze voor zijn getuige.</p> <p>Die was namelijk niemand minder dan de veelbesproken Turkse president Recep Tayyip Erdogan.</p><p>Dat Erdogan de getuige zou zijn van Özil, was al sinds maart bekend. Toen dat nieuws uitlekte, zorgde dat ook al voor ophef in Duitsland. In 2018 bevond Özil zich immers al een keer in het oog van de storm, toen hij op foto’s verscheen met de Turkse president.</p><p>Erdogan kwam op zijn beurt vorige maand in opspraak nadat werd aangekondigd dat de burgemeestersverkiezingen in Istanbul - die Erdogans partij AKP nipt verloor - opnieuw gehouden zouden worden. Het feit dat Özil hem desondanks als getuige liet opdraven, zet nu opnieuw kwaad bloed in Duitsland.</p><p>Özil is Duitser en kwam tot vorig jaar ook uit voor het Duitse nationale elftal, maar zijn roots liggen in Turkije. Al speelt de 30-jarige middenvelder intussen niet meer voor Die Mannschaft. Duitsland werd vorig jaar in de eerste ronde op het WK verrassend uitgeschakeld, Özil was na de heisa rond de foto’s met Erdogan de gebeten hond. Özil kondigde na het WK aan niet langer voor de Duitse nationale ploeg te willen spelen.</p><p>„Ik ben een Duitser als ik win, maar een immigrant als we verliezen. Ondanks het feit dat ik veel succes heb gehad met dit team (hij maakte deel uit van het team dat in 2014 wereldkampioen werd) heb ik nu geen zin meer om het Duitse nationale shirt te dragen door de manier waarop ik behandeld ben”, zei Özil na de afgang op het WK. De Arsenal-speler had het ook over racisme en zou naar verluidt haatmail en zelfs doodsbedreigingen ontvangen hebben.</p>
