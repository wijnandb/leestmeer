---
layout: post
title: "Na gedroomd WK wacht afzwaaiende Barney nog een laatste toernooi"
date: Thu, 06 Jun 2019 22:11:18 +0200
category: sport
externe_link: "https://nos.nl/l/2287928"
feature_image: "https://nos.nl/data/image/2019/06/06/555090/1008x567.jpg"
---

<p>Darter Raymond van Barneveld zal volgend jaar op 8 februari met een speciaal toernooi afscheid nemen van de sport. Dat heeft hij donderdagavond bekendgemaakt.</p>
<p>Onder anderen collega-darters Phil Taylor, Wayne Mardle en Bobby George komen de 52-jarige Hagenaar uitzwaaien in de Ziggo Dome. Zij worden in een competitie gekoppeld aan onder anderen voormalig profvoetballers Rafael van der Vaart en Robin van Persie.</p>
<p>Volgens Barney's manager, Jaco van Bodegom, zal de avond volledig in het teken staan van de carrière van Van Barneveld. "Er komen artiesten en we laten hoogtepunten uit zijn carrière zien. We willen zoveel mogelijk herinneringen ophalen, maar het moet bovenal een verrassing voor Raymond blijven. Hij kent het programma van de avond zelf nog niet helemaal en dat moet vooral zo blijven."</p>
<h2>Vakantie</h2>
<p>Eind maart zei Van Barneveld, die eind vorig jaar aankondigde na 2019 te stoppen, dat hij per direct een punt achter zijn carrière wilde zetten. Die uitspraak volgde op de desastreus verlopen Premier League-wedstrijden in Ahoy. Later kwam de darter op zijn uitspraken terug.</p>
<p>Volgens manager Van Bodegom is het een zware tijd voor Van Barneveld geweest. "Hij had veel stress, zowel op privé- als op sportgebied. Morgen komt hij terug van een tiendaagse vakantie. Vandaag sprak ik hem voor het eerst weer. Hij voelt zich goed, zei hij, en het zit weer goed tussen zijn oren."</p>
<h2>Barney wil naar WK</h2>
<p>Het WK, eind dit jaar, wordt nu het laatste grote toernooi voor de Hagenaar. Al moet hij zich daar nog wel voor plaatsen. Dat is volgens zijn manager geen enkel probleem.</p>
<p>"Hij presteert momenteel niet uitzonderlijk, maar het moet wel heel gek lopen mocht hij het WK niet halen. Ik ben er 99 procent zeker van dat hij in december in het Alexandra Palace in Londen staat."</p>
<h2>Prijzenkast</h2>
<p>Van Barneveld pakte in zijn carrière viermaal de wereldtitel bij de bond BDO. In 2006 maakte hij de overstap naar de PDC. In 2007 pakte hij zijn eerste en enige wereldtitel bij die bond. Met 65 titels op zijn palmares is Van Barneveld één van de meest succesvolle darters ooit.</p>
