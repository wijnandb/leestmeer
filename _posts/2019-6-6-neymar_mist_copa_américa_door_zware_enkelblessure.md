---
layout: post
title: "Neymar mist Copa América door zware enkelblessure"
date: Thu, 06 Jun 2019 08:01:38 +0200
category: sport
externe_link: "https://nos.nl/l/2287822"
feature_image: "https://nos.nl/data/image/2019/06/06/554912/1008x567.jpg"
---

<p>Neymar kan door een blessure niet meedoen aan de Copa América. De Braziliaanse sterspeler heeft een zware enkelblessure opgelopen tijdens een vriendschappelijke wedstrijd tegen Qatar.</p>
<p>De Brazilianen wonnen het oefenduel in Brasilia met 2-0, door goals in de eerste helft van Richarlison en Gabriel Jesus. Ajacied David Neres viel na ruim een uur in bij Brazilië en tekende daarmee voor zijn derde interland.</p>
<p>Maar de meeste aandacht ging uit naar Neymar, die na een kleine twintig minuten geblesseerd uitviel en in tranen uitbarstte toen hij in de dug-out werd onderzocht door een arts. Hij verliet het stadion op krukken en werd vervolgens in het ziekenhuis nader onderzocht.</p>
<p>De Copa América, het toernooi om het Zuid-Amerikaanse kampioenschap, begint op 14 juni.</p>
<h2>Moeilijke tijden</h2>
<p>Het missen van de Copa América is een nieuwe tegenvaller voor Neymar, die moeilijke tijden kent. Vorige week werd hij beschuldigd van verkrachting, iets dat hij zelf met klem heeft ontkend in een video op Instagram. De vrouw die hem beschuldigt, deed woensdag haar verhaal op de Braziliaanse televisie.</p>
<p>Een paar weken geleden werd de speler van Paris Saint-Germain door de UEFA en de Franse bond voor twee duels geschorst vanwege het slaan van een toeschouwer tijdens de Franse bekerfinale. Bondscoach Tite ontnam hem kort daarop de aanvoerdersband van Brazilië.</p>
