---
layout: post
title: "Jarenlange celstraffen geëist tegen ontvoerders van Insiya"
date: Wed, 15 May 2019 16:15:12 +0200
category: nieuws
externe_link: "https://nos.nl/l/2284772"
feature_image: "https://nos.nl/data/image/2019/05/15/550111/1008x567.jpg"
---

<p>Tegen de zes personen die verdacht worden van betrokkenheid bij de ontvoering van het meisje Insiya zijn jarenlange celstraffen geëist.</p>
<p>De drie mannen die volgens het OM een hoofdrol speelden bij de ontvoering hoorden 4,5 jaar cel tegen zich eisen. Tegen de drie andere verdachten, twee mannen en een vrouw, werden celstraffen tussen 3 en 4 jaar geëist.</p>
<h2>Operatie Barney</h2>
<p>Insiya was 2 jaar oud toen ze in 2016 in Amsterdam werd ontvoerd. De kidnapping bleek een grondig voorbereide operatie die door de betrokkenen "Operatie Barney" werd genoemd.</p>
<p>Er werden vergaderzaaltjes, hotelkamers en auto's gehuurd. Ook was er een chatgroep, een observatie- en een "pick-upteam".</p>
<p>Het meisje is na haar ontvoering overgebracht naar haar vader in India. Haar moeder heeft Insiya, die nu 5 jaar is, al ruim 2,5 jaar niet meer gezien. In oktober zei een van de hoofdverdachten in de rechtszaal nog spijt te hebben van zijn daad.</p>
<h2>Vervolging bij verstek</h2>
<p>De moeder probeert al jaren op alle mogelijke manieren het meisje terug te krijgen. Premier Rutte heeft de zaak zelfs aangekaart bij zijn Indiase ambtgenoot Modi, maar vooralsnog lijken al die inspanningen weinig op te leveren.</p>
<p>Wel raakte de vader in maart het ouderlijk gezag over Insiya kwijt, zo bepaalde een Nederlandse civiele rechter. Het OM sluit daarnaast niet uit dat de vader en een neef van hem, die ook wordt verdacht van betrokkenheid bij de kidnapping, bij verstek worden vervolgd als de zaak tegen deze zes andere verdachten is afgerond. Ze verblijven allebei waarschijnlijk in India.</p>
