---
layout: post
title: "Algerije en Senegal gaan strijden om de Afrika Cup"
date: Sun, 14 Jul 2019 21:00:57 +0200
category: sport
externe_link: "https://nos.nl/l/2293510"
feature_image: "https://nos.nl/data/image/2019/07/14/563568/1008x567.jpg"
---

<p>Algerije en Senegal hebben de finale van de Afrika Cup bereikt. Senegal won in de halve finales na verlenging met 1-0 van Tunesië. Algerije was Nigeria in een vrij matig duel de baas: 2-1. De finale staat vrijdag op het programma.</p>
<p>Algerije begon tegen de Nigerianen met meer dadendrang en dat werd beloond, al kreeg het daarbij wel wat hulp: William Troost-Ekong, die voorafgaand aan de wedstrijd nog droomde van winst van de Afrika Cup, werkte de bal in eigen doel. Baghdad Bounedjah had toen al twee grote kansen gemist namens Algerije.</p>
<p>Na rust daalde het niveau. Nigeria leek er doorheen te zitten en Algerije kwam nauwelijks in de buurt van het vijandelijke zestienmetergebied. Toch viel de gelijkmaker. na ongelukkig hands van Aissa Mandi scoorde Odion Ighalo vanaf de stip.</p>
<p>Ver in blessuretijd scoorde vervolgens Riyad Mahrez uit een vrije trap de 2-1. Direct daarna klonk het fluitsignaal en was Algerije verzekerd van een finaleplek.</p>
<h2>Senegal ook naar finale, met wat mazzel</h2>
<p>Eerder op de avond wist Senegal al door te dringen tot de finale van de Afrika Cup. Een eigen doelpunt van Dylan Bronn was genoeg om Tunesië na een hectische slotfase en verlenging uit te schakelen.</p>
<p>In de eerste halve finale kabbelde de wedstrijd lang wat voort. Beide teams kregen nauwelijks uitgespeelde kansen.</p>
<h2>Falen vanaf elf meter</h2>
<p>Dankzij strafschoppen kwam daar verandering in. Ruim een kwartier voor tijd kreeg Ferjani Sassi de ultieme mogelijkheid Tunesië op voorsprong te zetten, want na hands van een Senegalese speler mocht de middenvelder aanleggen vanaf elf meter. De uitvoering was echter belabberd. Doelman Alfred Gomis kon de bal uit de hoek plukken.</p>
<p>Vijf minuten later kreeg ook Senegal een strafschop. Niet Sadio Mané, maar Henri Saivet nam plaats achter de bal. Ook hij zag zijn strafschop gekeerd worden door de doelman. Nu was Mouez Hassen met een katachtige redding de held. </p>
<p>Door het doelpuntloze gelijkspel in reguliere speeltijd, moest er een verlenging aan te pas komen.</p>
<p>Daarin werd de doelman van Tunesië toch de schlemiel. Hij bokste een vrije trap knullig tegen verdediger Dylan Bronn op, waardoor de bal in het eigen doel caramboleerde.</p>
<p>De Tunesiërs veerden vlak voor tijd nog even op, toen de bal in het Senegalese zestienmetergebied op de hand van Idrissi Gueye kwam. De scheidsrechter wees naar de stip, maar op aanraden van de VAR ging de arbiter naar de zijlijn, om vervolgens zijn beslissing weer terug te draaien.</p>
<p>Zodoende plaatste Senegal zich voor de tweede keer voor de finale van de Afrika Cup. In 2002 bleek Kameroen na penalty's te sterk.</p>
