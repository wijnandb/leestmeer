---
layout: post
title: "De conferentie waar Tim Cook en Mark Zuckerberg samen aan de bar zitten"
date: Tue, 09 Jul 2019 14:28:33 +0200
category: nieuws
externe_link: "https://nos.nl/l/2292731"
feature_image: "https://nos.nl/data/image/2019/07/09/562267/1008x567.jpg"
---

<p>Makkelijk T-shirt aan, zonnebril op en beker koffie of thee in de hand. Deze week komen de grootste namen uit de tech- en mediawereld samen voor een weekje 'ontspanning' in Sun Valley, Idaho. Historisch gezien is het ook de plek waar grote zakendeals zijn gesloten.</p>
<p>De gastenlijst is imposant, onder meer Apple-topman Tim Cook, Facebook-oprichter Mark Zuckerberg en Disney-baas Bob Iger worden verwacht. Het bijzondere samenzijn, dat vandaag begint, is een traditie in miljardairskringen.</p>
<p>Naast ceo's van multinationals komen er ook politici, als de voormalig New Yorkse burgemeester Michael Bloomberg, en tv-grootheden, als Oprah Winfrey, op af. Het normaal rustige stadje Sun Valley in de Amerikaanse staat Idaho met zo'n 1400 inwoners staat een week lang volop in de belangstelling.</p>
<h2>Onderonsjes</h2>
<p>Alles speelt zich af rond de gelijknamige Sun Valley Lodge, waar een nachtje slapen al snel honderden dollars kost. De pers mag komen kijken en foto's maken, maar moet de onderonsjes altijd op afstand aanschouwen.</p>
<p>De gasten hebben het gezellig met elkaar, maar de conferentie wordt niet om die reden georganiseerd. De bijeenkomst is in 1983 bedacht door Allen &amp; Company, een investeringsmaatschappij die is gespecialiseerd in onder meer media en technologie.</p>
<p>Eerdere jaren kwamen onder andere Amazon-baas Jeff Bezos en Microsoft-oprichter Bill Gates langs:</p>
<p>Allen &amp; Company aast voor zichzelf op financiële successen. Denk aan investeringen, overnames of fusies. En wat werkt nou beter dan de ceo's in een ontspannen sfeer te laten netwerken? De vraag is wel of de deelnemers daarvoor te porren zijn. Grote partijen zoals Disney maar ook AT&amp;T hebben net een grote overname (respectievelijk 21st Century Fox en Time Warner) achter de rug.</p>
<h2>Een krant kopen</h2>
<p>Zo zaten Donald Graham, de toenmalige topman van The Washington Post en Jeff Bezos, de baas van Amazon, op 8 juli 2013 aan een tafeltje in de Sun Valley Lodge. Daar werden de eerste echte stappen gezet die zouden leiden tot de overname van The Post door Bezos.</p>
<p>Allen &amp; Company leidde de zoektocht naar een koper en had daarvoor contact gelegd met Bezos. De conferentie was dus essentieel voor het laten slagen van de deal. Ook andere grote Amerikaanse mediadeals, zoals de overname van ABC door Disney in 1995 voor 19 miljard dollar (toentertijd één van de grootste deals in zijn soort), zijn daar besproken,</p>
<p>Maar denk niet dat alles wat In Sun Valley wordt bekokstoofd een onverdeeld succes is. In 1999 werd tijdens dezelfde conferentie bedacht dat het een goed idee zou zijn om internetbedrijf AOL (America Online) te laten fuseren met Time Warner. Met de deal was 162 miljard dollar gemoeid. Het bleek een fiasco en er moest voor het boekjaar van 2002 een verlies van bijna 99 miljard dollar worden genoteerd, mede door een afschrijving van 45 miljard dollar op AOL.</p>
<p>Naast de vraag of er dit jaar ook over potentiële deals wordt gesproken, speelt er nog iets anders: het veranderende klimaat in de techwereld. Grote techbedrijven worden door overheden en toezichthouders steeds kritischer gevolgd. Dit is ongetwijfeld onderwerp van gesprek.</p>
<p>Zo is inmiddels duidelijk geworden dat toezichthouder FTC (Federal Trade Commission) en het Amerikaanse ministerie van Justitie techneuten Amazon, Apple, Facebook en Google hebben 'verdeeld', met het oog op mogelijke concurrentie-onderzoeken.</p>
<p>Daarnaast is er genoeg voer voor het interne roddelcircuit: het opstappen van Apple-designer Jony Ive en de scheiding en chantage van Jeff Bezos die zich zeer publiekelijk afspeelden.</p>
<h2>Miljardenboete</h2>
<p>Ook hangt er nog altijd een miljardenboete boven de markt voor Facebook, begin de Europese Commissie naar verwachting binnenkort met een onderzoek naar machtsmisbruik door Apple via de App Store na een klacht van Spotify. En presidentskandidaat Elizabeth Warren wakkerde de discussie over het opbreken van techbdrijven aan - iets wat de ceo's uiteraard niet zien zitten.</p>
<p>Dus of een late night talk aan de bar of een lunch op het terras leidt tot nieuwe investeringen of overnames is afwachten. Al zal de geruchtenmolen wel weer op volle toeren gaan draaien.</p>
