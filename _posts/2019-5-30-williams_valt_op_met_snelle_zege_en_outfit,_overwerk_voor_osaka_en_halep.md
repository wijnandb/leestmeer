---
layout: post
title: "Williams valt op met snelle zege en outfit, overwerk voor Osaka en Halep"
date: Thu, 30 May 2019 14:33:39 +0200
category: sport
externe_link: "https://nos.nl/l/2286952"
feature_image: "https://nos.nl/data/image/2019/05/30/553607/1008x567.jpg"
---

<p>Op Roland Garros hebben Serena Williams, Naomi Osaka en Simona Halep de derde ronde bereikt. Dat ging de 37-jarige Amerikaanse echter een stuk makkelijker af dan de Japanse nummer één van de wereld en de Roemeense nummer drie van de plaatsingslijst. </p>
<p>Williams, op jacht naar een evenaring van het recordaantal van 24 grandslamtitels van Margaret Court, won met 6-3, 6-2 van Kurumi Nara. De Japanse kon haar alleen de eerste zeven games bijhouden.</p>
<h2>Speciale outfit</h2>
<p>Zoals wel vaker trok Williams niet alleen de aandacht met haar dominante spel, maar ook met haar kleding. In Parijs kwam ze de baan op in een door modeontwerper Virgil Abloh gecreëerde outfit met de opdruk 'Koningin, Moeder, Kampioen, Godin'.</p>
<p>Williams heeft sinds de Australian Open van 2017 en sinds ze moeder is geen grandslamtoernooi meer gewonnen. Vorig jaar verloor ze de finales van Wimbledon en de US Open. In Australië werd ze dit jaar in de kwartfinales uitgeschakeld.</p>
<p>De Amerikaanse heeft nog één grandslamtitel nodig om het record van 24 eindzeges van Margaret Court-Smith te evenaren. De Australische regeerde het mondiale vrouwentennis van 1960 tot en met 1973. De Duitse Steffi Graf staat met 22 zeges derde op de historische ranglijst.</p>
<h2>Osaka moet weer alle zeilen bijzetten</h2>
<p>Naomi Osaka, de mogelijke tegenstandster van Williams in de kwartfinales, moest net als in de eerste ronde alle zeilen bijzetten. De Japanse was in een spannende wedstrijd te sterk voor Viktoria Azarenka: 4-6, 7-5, 6-3.</p>
<p>Azarenka begon goed aan het duel en pakte de eerste vier games. Pas bij een 5-1 achterstand kwam Osaka beter in haar spel. De Japanse won drie games op rij, maar het was niet genoeg om de eerste set winnend af te sluiten.</p>
<h2>Genadeklap Azarenka blijft uit</h2>
<p>Ook in het tweede bedrijf nam Azarenka het initiatief. De Wit-Russische had de kans om op twee breaks voorsprong te komen, maar moest toezien hoe haar tegenstander zich terugknokte. Bij 6-5 verzekerde Osaka zich op de service van Azarenka van de tweede set, al had ze daar wel vier setpoints voor nodig.</p>
<p>In de derde set liep Osaka snel uit naar 5-1 en kwam de zege binnen handbereik. Azarenka stribbelde nog wel even tegen door terug te komen tot 5-3, maar op haar derde matchpoint zorgde Osaka voor de beslissing.</p>
<p>Titelverdedigster Halep moest in de avond behoorlijk wat werk verrichten om de Poolse Magda Linette van zich af te schudden: 6-4, 5-7, 6-3.</p>
<p>Ze liet in de tweede set bij 5-3 op de opslag van haar opponente een matchpoint onbenut en op 5-4 waren er serverend twee niet aan haar besteed.</p>
<p>In de derde set kon Halep bij 5-2 het duel uitserveren, maar de taaie Linette kreeg uitstel van executie. Ze leverde echter vervolgens haar opslag in door een forehand in het net te slaan.</p>
