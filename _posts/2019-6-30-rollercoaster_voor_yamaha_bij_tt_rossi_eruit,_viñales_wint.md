---
layout: post
title: "Rollercoaster voor Yamaha bij TT: Rossi eruit, Viñales wint"
date: Sun, 30 Jun 2019 14:51:00 +0200
categories: 
- sport 
- autosport 
externe_link: "https://www.telegraaf.nl/sport/1851540249/rollercoaster-voor-yamaha-bij-tt-rossi-eruit-vinales-wint"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4d58f786-9b3c-11e9-958f-0217670beecd.jpg"
---

<p class="intro">De TT van Assen is vroeg in de race van de MotoGP publieksheld Valentino Rossi kwijtgeraakt. Teamgenoot Maverick Viñales kwam als eerste over de streep.</p> <p>De tienvoudig winnaar in Assen gleed in de vijfde ronde onderuit en moest de strijd staken. Rossi lag op dat moment op de elfde plaats.</p><p>Populaire pechvogel</p><p>De 40-jarige Rossi is nog altijd razend populair. Ondanks dat hij zijn negende en laatste wereldtitel alweer tien jaar geleden veroverde, dragen nog steeds veel toeschouwers het blauw-gele shirt met het beroemde nummer 46 van ‘The Doctor’.</p><p>Dit seizoen gaat het niet bepaald crescendo bij de Italiaan. Hij haalde de twee vorige races ook al de finish niet. In Assen maakte Rossi dit jaar weinig indruk in de trainingen; hij kwalificeerde zich als veertiende voor de race. Rossi won twee jaar geleden voor de tiende keer de TT.</p><p>Viñales</p><p>Uiteindelijk kon het team van Yamaha toch nog juichen. Viñales mocht zichzelf namelijk de trotse winnaar noemen van de 89e editie van de TT.</p><p>De 24-jarige coureur van Yamaha troefde in een rechtstreeks duel vijfvoudig wereldkampioen Marc Márquez af. De Spaanse klassementsleider van Honda zag in de slotfase van de race zijn landgenoot Viñales langzaam bij hem wegrijden en eindigde als tweede. De derde plaats was voor de Fransman Fabio Quartararo, die van poleposition was gestart. Márquez behoudt de leiding in het kampioenschap.</p>
