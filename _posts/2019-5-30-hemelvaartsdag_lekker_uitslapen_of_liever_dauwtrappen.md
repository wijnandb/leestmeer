---
layout: post
title: "Hemelvaartsdag: lekker uitslapen of liever dauwtrappen?"
date: Thu, 30 May 2019 10:15:01 +0200
category: cultuur
externe_link: "https://nos.nl/l/2286927"
feature_image: "https://nos.nl/data/image/2019/05/30/553558/1008x567.jpg"
---

<p>Het is vandaag Hemelvaartsdag, een van de acht christelijke feestdagen die Nederland telt. Maar waarbij staan christenen vandaag eigenlijk stil? En is iedereen vrij vandaag? Vijf vragen én antwoorden over Hemelvaartsdag.</p>
<h2>Wat is Hemelvaartsdag?</h2>
<p>Christenen herdenken vandaag dat Jezus Christus is "opgestegen ten hemel". Dat gebeurde veertig dagen na zijn verrijzenis, wat met Pasen wordt gevierd. Hemelvaartsdag is altijd op een donderdag, tien dagen voor Pinksteren. De vroegst mogelijke datum is 30 april, de laatste 3 juni.</p>
<h2>Heeft iedereen vrij?</h2>
<p>Hemelvaartsdag is een officiële feestdag en heel veel mensen zijn daarom vrij. Scholen zijn dicht en ook ambtenaren hebben een vrije dag. Sommige bedrijven werken wel gewoon door, dat is per cao geregeld.</p>
<h2>Maar voor hoelang nog?</h2>
<p>Veel mensen vragen zich elk jaar af waarom ze op Hemelvaartsdag vrij zijn en bijvoorbeeld op Bevrijdingsdag niet. Uit onderzoek van Ipsos bleek twee jaar geleden dat een meerderheid best een christelijke feestdag wil opgeven om elk jaar op 5 mei vrij te zijn. 24 procent noemde Tweede Pinksterdag, 21 procent Hemelvaartsdag. Toch lijkt het er niet op dat werkgevers en werknemers dat zo snel zullen veranderen in de cao.</p>
<h2>Zijn er nog tradities verbonden aan Hemelvaartsdag?</h2>
<p>Jazeker: dauwtrappen. Al in de 19de eeuw trokken mensen met Hemelvaart in alle vroegte blootsvoets de natuur in vanwege de veronderstelde geneeskrachtige werking van dauw. Ook nu nog gaan wandelaars en fietsers vroeg op pad, vooral in het oosten en zuiden van het land. Dauwtrappen kreeg in 2010 plaats 27 in de top-100 van de belangrijkste tradities van het Nederlands Centrum voor Volkscultuur.</p>
<h2>Waarom zou je niet lekker uitslapen?</h2>
<p>"Je beleeft de ontwaking van de natuur", zei de Groningse boswachter Anneke Epping gisteravond in NOS Met het Oog op Morgen. "De kans dat je een ree ziet is veel groter. Maar ook vooral de vogels, die zijn dan aan het ontwaken, dat is zo intens. Het is een heel bijzondere beleving, zeker vergeleken met als je 's middags het bos in gaat."</p>
<p>In Zevenbergschen Hoek ging het er vanmorgen overigens een stuk minder vredig aan toe. Net als in andere Brabantse plaatsen trok daar de fanfare door het dorp. "Volgens mij om het halve dorp wakker te maken", zei een jonge deelnemer.</p>
