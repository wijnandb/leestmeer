---
layout: post
title: "Bertens knokt zich naar derde ronde US Open: 'Winst is het enige dat telt'"
date: Fri, 30 Aug 2019 00:18:10 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/20uNu5rOn7I/2299532"
feature_image: "https://nos.nl/data/image/2019/08/30/573480/1008x567.jpg"
---

<p>Kiki Bertens heeft de derde ronde van de US Open bereikt. De nummer zeven van de plaatsingslijst boekte een tactisch sterke overwinning op Anastasia Pavljoetsjenkova: 7-5, 6-4.</p>
<p>De 28-jarige Russin, ooit de nummer dertien van de wereld, is de vleesgeworden grilligheid. In de eerste vier games sloeg ze vrijwel alle ballen diep op de lijnen. Pavljoetsjenkova won de eerste zeven punten en op 3-0 kreeg ze zelfs een kans op een dubbele break.</p>
<h2>Geen paniek</h2>
<p>"Ik begon niet lekker aan de wedstrijd", vertelde de 27-jarige Bertens na afloop. "Dan kom je er ook gewoon niet in, het was lastig. Toch ben ik blijven gaan en zocht ik naar oplossingen. Een paar jaar terug had ik gedacht: vandaag wordt het 'm niet."</p>
<p>Bertens raakte niet in paniek. Ze liet de Russische wervelwind uitrazen, maakte de rally's langer, gooide wat meer spinballen in haar spel en liet haar tegenstandster de fouten maken.</p>
<p>Op 5-3 brak Bertens terug en mede dankzij drie dubbele fouten van Pavljoetsjenkova had ze bij 5-5 nog een break te pakken. De setwinst vierde ze met een fanatiek vuistje richting coach Raemon Sluiter.</p>
<p>Daarmee was het pleit echter nog niet beslecht. Pavljoetsjenkova had dit jaar Bertens op de Australian Open al een keer verslagen nadat ze de eerste set had verloren. En ook nu pakte ze weer een break voorsprong.</p>
<p>"Het werd een mooi gevecht", aldus Bertens. "Ze sloeg mooie ballen, dat was lastig, maar ze ging ook steeds meer missen. Gelukkig kwam ik twee keer goed terug. Ook mijn service ging goed vandaag. Het was niet mooi, maar ik heb wel gewonnen."</p>
<p>Dit keer liet Bertens het niet op een derde set aankomen. Van 4-2 achter stoomde ze door naar 6-4, waardoor ze zaterdag in de derde ronde tegen de Duitse Julia Görges moet aantreden. Vorig jaar was de derde ronde voor Bertens het eindstation.</p>
<p>"Hopelijk is het niveau zaterdag wat beter. Ik bekijk het wedstrijd voor wedstrijd. Het wordt lastig, want Julia speelt heel aanvallend. Ze is een vriendin van mij, maar zodra we op de baan staan, is zij gewoon mijn tegenstander en telt er maar één ding: winnen."</p><img src="http://feeds.feedburner.com/~r/nossporttennis/~4/20uNu5rOn7I" height="1" width="1" alt=""/>
