---
layout: post
title: "'Tientallen kleine bedrijven failliet door hoge kosten crowdfunding'"
date: Wed, 05 Jun 2019 05:41:43 +0200
categories: 
- financieel 
- economie 
externe_link: "https://nos.nl/l/2287671"
feature_image: "https://nos.nl/data/image/2019/06/05/554700/1008x567.jpg"
---

<p>Tientallen bedrijven die crowdfunding ontvingen van commerciële platforms in de vorm van een lening, gingen kort daarna failliet. Dat blijkt uit onderzoek van Platform voor onderzoeksjournalistiek Investico met dagblad Trouw en De Groene Amsterdammer. Ondernemers kwamen in het nauw door de hoge kosten en aflossing van hun lening.</p>
<p>Volgens Trouw zijn de commerciële platformen, zoals het van oorsprong Britse bedrijf Funding Circle, ouderwetse kredietverstrekkers "die van ondernemers woekerrentes vragen van 15 tot 20 procent. Zonder AFM-toezicht". Platforms voor crowdfunding, waarbij partijen of burgers geld bijeenbrengen voor een bepaald doel, zijn sterk gegroeid de afgelopen jaren. Deze commerciële platforms géven het geld echter niet, maar lenen het uit.</p>
<p>Er is nauwelijks toezicht op deze manier van crowdfunding: de Autoriteit Financiële Markten (AFM) heeft zelfs de meeste platforms een ontheffing in plaats van een vergunning gegeven, zegt de krant.</p>
<h2>50.000 euro lenen, 24.000 euro rente</h2>
<p>Het zijn vaak kleine bedrijfjes die de hulp inschakelen van de commerciële crowdfunders. Zij hebben bijvoorbeeld te weinig omzet om de maandelijks aflossingen te betalen of willen het geld gebruiken om andere schulden af te betalen.</p>
<p>De kosten voor een lening bij Funding Circle kunnen hoog zijn: ondernemers betalen tot 20 procent rente voor een annuïtaire lening, waarbij ze gedurende de looptijd al aflossen. Dat betekent dat ze 24.000 euro aan rente moeten betalen bij een vierjarige lening van 50.000 euro. Daarnaast moeten de ondernemers met hun eigen privévermogen of dat van familie garant staan voor de lening.</p>
<p>Daardoor gingen die bedrijven dan ook kort na de lening failliet. "Sommige bedrijven verkeerden al in grote problemen toen ze hun lening kregen", aldus Trouw, die de faillissementsverslagen bekeek.</p>
