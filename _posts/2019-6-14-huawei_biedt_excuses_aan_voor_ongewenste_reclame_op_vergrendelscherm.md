---
layout: post
title: "Huawei biedt excuses aan voor ongewenste reclame op vergrendelscherm"
date: Fri, 14 Jun 2019 18:12:12 +0200
categories: 
- financieel 
- economie 
externe_link: "https://nos.nl/l/2289065"
feature_image: "https://nos.nl/data/image/2019/06/14/556779/1008x567.jpg"
---

<p>Op Huawei-telefoons is ongewenste reclame van booking.com op het vergrendelscherm verschenen. Die had daar niet mogen verschijnen, zegt een woordvoerder van Huawei in Nederland. De Chinese telefoonmaker biedt gebruikers die er last van hebben excuses voor het ongemak aan.</p>
<p>Het is niet duidelijk hoe de reclame op de telefoons terecht is gekomen. De Huawei-woordvoerder kon daar nog niks over zeggen. De afbeeldingen met het logo komen van de servers van Huawei en is onderdeel van ScreenMagazine, dat achtergronden levert. De afbeeldingen zijn verwijderd.</p>
<p>Booking.com wilde eerder vandaag niet reageren. Techsite Tweakers merkt op dat de boekingssite voor hotels en Huawei al langer samenwerken. Zo stond op een Facebookpagina van Huawei een video van Booking.com en het was in 2016 de eerste voorge√Ønstalleerde reis-app op Huawei-toestellen.</p>
<h2>Diverse toestellen</h2>
<p>Android Police maakte gisteravond voor het eerst melding van de reclame op Huawei-toestellen. Volgens de Android-nieuwssite verschijnen de advertenties op P30 Pro-, P20-, P20 Lite-, Honor 10-, en P20 Pro-modellen. De NOS kon de reclames op een P20 en P20 Lite-toestel niet reproduceren.</p>
<p>Het is niet duidelijk hoe wijdverspreid de reclames zijn. Android Police zegt dat gebruikers in Duitsland, Noorwegen en Nederland melden dat ze de reclame van de boekingssite zien.</p>
