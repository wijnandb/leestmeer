---
layout: post
title: "Beurs: AEX zakt in slotminuten door het ijs"
date: Wed, 26 Jun 2019 17:44:00 +0200
categories: 
- financieel 
- koersen 
externe_link: "https://www.telegraaf.nl/financieel/2055561360/beurs-aex-zakt-in-slotminuten-door-het-ijs"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4faaf504-9829-11e9-94a0-0218eaf05005.png"
---

<p class="intro">Na ochtend vol handelshoop en een middag die gedomineerd werd door tegenvallende Amerikaanse cijfers heeft de Amsterdamse beurs uiteindelijk toch geen droge voeten weten te houden. Vooral de schier eindeloze vrije val van Unibail-Rodamco-Westfield valt op.</p> <p>De AEX-index is de dag geëindigd op 558,24 punten, een fractie lager dan dinsdag. De AMX-index wint nog wel: 0,1%, en een slotstand van 774,19 punten. De koersen veerden collectief op toen Amerika’s minister van Financiën Mnuchin op nieuwszender CNBC zei ’hoopvol’ te zijn over een handelsdeal met Peking, maar vielen terug na Amerikaanse cijfers over orders van duurzame goederen.</p><p>Op andere beurzen in Europa verdampten de winsten van de ochtendhandel ook: de Franse CAC-40 eindigde 0,3% in het rood, de FTSE100 sloot de dag onveranderd af. In Frankfurt hielden beleggers nog nét droge voeten, met 0,1% winst. De Amerikaanse beurzen staan, na het bloedbadje van gisteren, nog wel in het groen.</p><p>„De markten houden het hoofd koel”, duidt Vincent Juvyns, marktstrateeg bij vermogensbeheerder JPMorgan, de kleine uitslagen. „De interne vraag stut nog altijd de economieën in Amerika, Europa en China, het Duitse consumentenvertrouwenscijfer heeft dat vanochtend nog eens bevestigd. De sterke arbeidsmarkt ligt daaraan ten grondslag.”</p><p>Later deze week volgen nog Europese inflatiecijfers en het Amerikaanse consumentenvertrouwen. „Maar beleggers kijken vooral uit naar het weekend. Dan is er naast de G20 ook een top van EU-leiders over de Brusselse topfuncties, en komt er een nieuw cijfer naar buiten over Chinese inkoopmanagers.”</p><p>Handelsdeal</p><p>Ook vermogensbeheerder Richard Abma (OHV) kijkt met argusogen naar de G20-ontmoeting van de presidenten Trump en Xi, vrijdag en zaterdag in Japan. „Dat Mnuchin nu zegt dat de deal voor 90% rond is, zegt mij niet zo veel. In die laatste 10% kan er nog heel veel misgaan. En misschien was de deal een paar maanden geleden al voor 89% gesloten, en is er dus eigenlijk nauwelijks vooruitgang geboekt.”</p><p>Abma ziet nog niet dat beleggers zich indekken voor een fiasco in Japan. „Heel veel definitieve beslissingen gaan daar toch nog niet worden genomen, dus blijft de markt op dit niveau staan.”</p><p>Afbrokkelen</p><p>In de Amsterdamse hoofdgraadmeter is Takeaway de rodelantaarndrager, met 2,3% verlies op €81,00.</p><p>Ronduit teleurstellend is de koers van Unibail-Rodamco-Westfield. Het vastgoedbedrijf eindigde met 2,2% verlies op €126,30. De koers van het bedrijf brokkelt al sinds begin mei gestaag af, en staat nu op het laagste punt in vijf jaar tijd. „Opvallend”, zegt Abma, „want naar een obligatie van het bedrijf was nog een opvallend hoge vraag. Daar heeft Unibail €500 miljoen mee opgehaald, met een 15 basispunten lagere rente dan verwacht.”</p><p>Ook Unilever (-1,2%, €53,50), Heineken (-1,2%, €98,52) en DSM (-1,2%, €108,70) hadden een dag om snel te vergeten.</p><p>In de lift</p><p>De AEX-index werd lang in het groen gehouden door een paar zwaargewichten. Het nieuws over een aanstaande handelsdeal is natuurlijk goed voor een staalproducent als ArcelorMittal. Dat bedrijf zat toch al in de lift na berichten over een overnamebod voor de liftendivisie van branchegenoot ThyssenKrupp. Mittal piekte op +6,3%, maar sloot de dag af op +4,8% en een koers van €15,71.</p><p>Ook ING (+2,8%, €10,00) en ASML (+0,9% op €179,00) hoorden bij de winnaars, net als zwaargewicht Shell (+0,5% op €29,12).</p><p>Bij de middelgrote fondsen eindigde Air France KLM aan kop met +4,6% op €7,94. Daarachter volgen Fugro (+3,9% op €7,62) en Aperam (+2,5% op €24,60). Bij Eurocommercial properties ging er juist 4,8% af, naar een slot van €22,50. Fagron moet €22 miljoen schikking betalen in de Verenigde Staten, en neemt een voorziening van €14 miljoen op, maar wist het verlies te beperken tot 2% en een slotstand van €17,73.</p><p>Beter Bed herstelde na het verlies van dinsdag met 2,5% winst naar €2,30. ING gaat zijn verkoop-advies heroverwegen. Diervoederproducent ForFarmers (+0,3% op €7,43) ondertekende een nieuwe kredietfaciliteit van €300 miljoen. Laadpalenbedrijf Fastned zakte met nog eens 6,3% richting €17,34.</p><p>Meer financieel nieuws op een rij? Ontvang gratis onze DFT-nieuwsbrief. Meld je hier aan!</p>
