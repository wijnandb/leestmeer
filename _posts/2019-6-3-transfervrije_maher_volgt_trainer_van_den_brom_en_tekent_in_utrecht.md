---
layout: post
title: "Transfervrije Maher volgt trainer Van den Brom en tekent in Utrecht"
date: Mon, 03 Jun 2019 12:03:25 +0200
category: sport
externe_link: "https://nos.nl/l/2287425"
feature_image: "https://nos.nl/data/image/2019/06/03/554359/1008x567.jpg"
---

<p>Adam Maher vervolgt zijn carrière bij FC Utrecht. De 25-jarige middenvelder komt transfervrij over van AZ en volgt het pad van zijn trainer John van den Brom naar de Domstad.</p>
<p>Maher blies vorige zomer zijn carrière nieuw leven in, na teleurstellende jaren bij PSV, het Turkse Osmanlipor en FC Twente. In Alkmaar begon hij weer op nul, verdiende een jaarcontract en werd hij weer een van de dragende spelers.</p>
<p>Eerder kende Maher ook al een sterke periode bij AZ. Als zeventienjarige debuteerde hij en in zijn tienerjaren maakte hij zo veel indruk in de eredivisie dat hij onder Louis van Gaal zelfs debuteerde in het Nederlands elftal. PSV haalde hem in de zomer van 2013 voor 6,5 miljoen euro naar Eindhoven.</p>
<h2>Veel interesse</h2>
<p>Ondanks veel interesse van onder meer clubs in het buitenland, kiest Maher nu voor FC Utrecht. Dat betekent dat hij onder de hoede blijft van trainer Van den Brom, die ook in mindere tijden altijd in de kwaliteiten van de vijfvoudig international is blijven geloven.</p>
<p>Maher maakte afgelopen seizoen in 25 duels voor AZ één goal en verzorgde vier assists. Hij heeft in Utrecht voor drie seizoenen getekend. "We zijn er trots op dat een speler van zijn kaliber voor ons kiest", aldus directeur voetbalzaken Jordy Zuidam.</p>
<p>Maher is na Justin Lonwijk (Jong PSV) en Issah Abass (Mainz, gehuurd) de derde versterking voor de Domstedelingen voor het nieuwe seizoen.</p>
