---
layout: post
title: "Vrij vlakke opening beurshandel Wall Street"
date: Tue, 25 Jun 2019 15:42:26 +0200
categories: 
- financieel 
- koersen 
externe_link: "https://www.telegraaf.nl/financieel/853654254/vrij-vlakke-opening-beurshandel-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/76a92818-974f-11e9-9a01-02c309bc01c1.jpg"
---

<p class="intro">De aandelenbeurzen in New York zijn dinsdag met zeer kleine uitslagen begonnen. Beleggers op Wall Street blijven voorzichtig gezien de oplopende spanningen tussen de Verenigde Staten en Iran. Verder kijken ze uit naar de G20-top eind deze week in Japan. Ook zijn er wat macro-economische gegevens uit de VS, een miljardenovername van farmaceut Allergan door AbbVie en toespraken van bestuurders van de Federal Reserve, waaronder voorzitter Jerome Powell.</p> <p>De Dow-Jonesindex stond kort na aanvang 0,1 procent hoger op 26.744 punten. De brede S&amp;P 500 was vrijwel onveranderd op 2944 punten en de technologiebeurs Nasdaq ging 0,1 procent omlaag tot 8001 punten.</p><p>President Donald Trump heeft Iran nieuwe sancties opgelegd. Die zijn gericht tegen de hoogste geestelijk leider van de islamitische republiek, grootayatollah Ali Khamenei, en andere topfiguren. Teheran stelt dat de nieuwe financiële sancties van Washington voorgoed de diplomatieke banden tussen de twee landen onmogelijk maken.</p><p>Renteverlaging</p><p>Powell gaat in New York een speech houden over het beleid van de Amerikaanse koepel van centrale banken. Vorige week zette de Fed de deur op een kier voor een mogelijke renteverlaging dit jaar. Trump heeft Powell geregeld bekritiseerd voor het niet verlagen van de rente. Op de markt wordt verwacht dat de Fed in juli de rente gaat verlagen.</p><p>AbbVie legt 63 miljard dollar in aandelen en contanten op tafel voor Allergan. AbbVie is onder meer actief met middelen tegen reuma en psoriasis. Allergan is vooral bekend van botox. Door samen te gaan willen de bedrijven hun marktposities versterken, sterker groeien en financiële voordelen realiseren. AbbVie kelderde ruim 12 procent, maar Allergan schoot 29 procent omhoog.</p>
