---
layout: post
title: "Wat verdient Oranje als het de Nations League Finals wint?"
date: Wed, 05 Jun 2019 11:49:18 +0200
category: sport
externe_link: "https://nos.nl/l/2287716"
feature_image: "https://nos.nl/data/image/2019/06/05/554807/1008x567.jpg"
---

<p>Het Nederlands elftal maakt zich op voor de finaleweek van de Nations League. Oranje heeft de tweede prijs ooit in de Nederlandse voetbalhistorie binnen handbereik. Maar wat staat er naast prestige nog meer op het spel voor de ploeg van bondscoach Ronald Koeman?</p>
<p>Nederland speelt twee wedstrijden deze week. Als eerste wacht Engeland, op donderdagavond. Bij winst staat Oranje zondagavond in de finale, tegen de winnaar van de wedstrijd tussen Portugal en Zwitserland.</p>
<p>Bij verlies tegen de Britten treedt Oranje aan in de troostfinale tegen de verliezer van de andere halve finale.</p>
<p>Twee keer winnen betekent niet alleen een grote prijs, het spekt ook de spaarpot van de KNVB. Vlak voor de start van de Nations League, eind 2018, verhoogde de UEFA het prijzengeld van het toernooi.</p>
<p>Met het bereiken van de finaleronde schreef de Europese voetbalbond al 4,5 miljoen euro bij op de rekening van de KNVB. Dit bedrag kan nog meer dan verdubbeld worden bij winst in de Nations League; de winnaar ontvangt namelijk nog eens 6 miljoen aan prijzengeld.</p>
<p>Ook leveren goede Nederlandse resultaten deze week punten op voor de FIFA-wereldranglijst. Een ticket voor het Europees kampioenschap ligt niet in het verschiet na eventuele winst in de Nations League. Dat moet gewoon verdiend worden via de Europese kwalificatieronde.</p>
<p>Met groepswinst in de Nations League eerder dit jaar, verzekerde Nederland zich al wel van een mogelijke alternatieve route naar het EK van 2020, namelijk via play-offs. Als Oranje rechtstreekse kwalificatie mis mocht lopen, dan kunnen zij zich via die play-offs alsnog plaatsen voor het Europees kampioenschap voetbal van 2020.</p>
<h2>Dubbel voor Koeman?</h2>
<p>Winnen van de Nations League zal met name voor Ronald Koeman bijzonder zijn. De geboren Zaandammer zal bij het winnen van de 7,5 kilo wegende beker dan bij beide Nederlandse hoofdprijzen aanwezig zijn. Als speler won hij het Europees kampioenschap van 1988 en misschien komt daar dus de Nations League van 2019 als trainer bij.</p>
