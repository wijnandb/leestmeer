---
layout: post
title: "Malen met vijf treffers in de voetsporen van Theunissen en Dillen"
date: Sun, 15 Sep 2019 09:47:02 +0200
categories: 
- sport 
- voetbal 
externe_link: "https://nos.nl/l/2301790"
feature_image: "https://nos.nl/data/image/2019/08/21/571527/1008x567.jpg"
aantal: 234
unieke: 146
bron: "NOS"
---

<p>Donyell Malen heeft de geschiedenisboeken van PSV weer wat opgeschud. De 20-jarige aanvaller tekende in het eredivisieduel met Vitesse voor vijf doelpunten. Slechts twee PSV'ers gingen Malen voor in de eredivisiegeschiedenis van de club.</p>
<p>De laatste PSV'er die het lukte om in een eredivisieduel vijf maal te scoren was Bert Theunissen. Die nam 55 jaar geleden (8 november 1964) alle Eindhovense doelpunten voor zijn rekening in de gewonnen uitwedstrijd bij Sittardia (2-5). Vijf jaar eerder (11 oktober 1959) was het ook clubicoon Coen Dillen tegen DWS gelukt om vijf keer te scoren in een eredivisiewedstrijd.</p>
<p>Malen is met zijn 20 jaar en 238 dagen wel de jongste PSV'er met vijf doelpunten in een eredivisiewedstrijd. Met zijn leeftijd staat hij in de topvier van eredivisiespelers die een dergelijke prestatie hebben geleverd.</p>
<h2>Niet de jongste eredivisiespeler</h2>
<p>De jongste is Malen niet: dat is Marco van Basten. De toenmalige Ajacied was 19 jaar en 195 dagen toen hij in mei 1984 voor vijf treffers tekende tegen FC Dordrecht. Malen werd de 25ste speler die minimaal vijf keer scoorde in een eredivisiewedstrijd.</p>
<p>Bas Dost was tot zaterdagavond de laatste eredivisiespeler met vijf treffers in een duel. Hij maakte op 10 december 2011 alle doelpunten voor sc Heerenveen bij Excelsior (0-5). Baas boven baas is nog altijd Afonso Alves, die op 7 oktober 2007 namens sc Heerenveen maar liefst zeven keer scoorde in de wedstrijd tegen Heracles Almelo (9-0).</p>
