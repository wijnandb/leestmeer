---
layout: post
title: "Talentvolle sprinter Bol vult plek in van Dumoulin in Tourselectie Sunweb"
date: Fri, 28 Jun 2019 13:29:21 +0200
categories: 
- sport 
- wielrennen 
externe_link: "https://nos.nl/l/2291064"
feature_image: "https://nos.nl/data/image/2019/06/28/559718/1008x567.jpg"
---

<p>Cees Bol maakt zijn debuut in de Tour de France. Het 23-jarige Nederlandse sprinttalent krijgt van Team Sunweb een kans, nadat er vanwege het geblesseerd afhaken van Tom Dumoulin een plek was vrijgekomen in de selectie.</p>
<p>Bol is met Wilco Kelderman slechts één van de twee Nederlanders in de Tourselectie. De neoprof maakte dit voorjaar indruk met sprintzeges in Nokere Koerse, de Ronde van Californië en de Ronde van Noorwegen. "Hij heeft dit voorjaar een grote stap gezet in zijn ontwikkeling. Hij krijgt nu de mogelijkheid ervaring op te doen op het hoogste niveau", verklaart ploegleider Aike Visbeek de selectie van Bol.</p>
<h2>Matthews voornaamste troef</h2>
<p>Sunweb neemt verder Michael Matthews mee. De Australiër is de voornaamste troef om ritzeges te boeken. "Onze focus ligt op etappezege. We hebben met Michael de mogelijkheid om daarvoor te gaan in de sprints, in het bijzonder sprints met een klein gezelschap."</p>
<p>Daarnaast staan ook de Amerikaan Chad Haga, de Deen Søren Kragh Andersen, de Ier Nicolas Roche en de Duitsers Nikias Arndt en Lennard Kämna op zaterdag 6 juli aan de start in Brussel.</p>
