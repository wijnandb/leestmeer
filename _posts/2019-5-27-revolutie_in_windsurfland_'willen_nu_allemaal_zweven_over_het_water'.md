---
layout: post
title: "Revolutie in windsurfland: 'Willen nu allemaal zweven over het water'"
date: Mon, 27 May 2019 08:28:32 +0200
category: sport
externe_link: "https://nos.nl/l/2286475"
feature_image: "https://nos.nl/data/image/2019/05/27/552814/1008x567.jpg"
---

<p>Het windsurfen bij de zeilregatta in Medemblik leek wel een beetje op een verplicht nummertje. Dorian van Rijsselberghe, Kiran Badloe en de andere deelnemers wisselden de surfplank na afloop snel in voor hun windfoil-uitrusting. Want windfoilen is het nieuwe windsurfen. "De magie hangt in de lucht", zegt Van Rijsselberghe.</p>
<p>Windfoilen is een nieuwe vorm van windsurfen, waarbij de windsurfplank zo'n 50 centimeter boven het water zweeft. De windsurfplank gaat zweven door een vleugelconstructie, de windfoil genaamd, onder de plank. "We willen nu allemaal zweven over het water", aldus Van Rijsselberghe. </p>
<h2>'RS:X over datum'</h2>
<p>"Het is een extreme tak van windsurfen", voegt Kiran Badloe toe. "Eigenlijk is de RS:X over datum. Die mag de deur uit. Je gaat bij windfoilen muisstil en superhard over het water. Ik denk dat alleen de kitesurfers harder gaan. Maar alle zeilboten kunnen we zeker hebben."</p>
<p>Als het aan de atleten ligt, wordt windfoilen olympisch, maar de wereldzeilfederatie World Sailing denkt daar voorlopig nog anders over. Het bestuur deed onlangs de aanbeveling om de RS:X-klasse te behouden als de olympische windsurfdiscipline tot en met de Olympische Spelen van 2024.</p>
<h2>Brandbrief</h2>
<p>Juist Van Rijsselberghe, olympisch kampioen RS:X van 2012 en 2016, is het daar niet mee eens. Hij stuurde als woordvoerder van de windsurfgemeenschap een brandbrief naar de internationale zeilfederatie om het bestuur op andere gedachten te brengen. </p>
<p>"Als sport vragen we ons altijd af: hoe kunnen we meer betrokkenheid krijgen?" schreef Van Rijsselberghe onder meer. "Wie kunnen we meer interesseren voor onze sport? De antwoorden zijn duidelijk. Selecteren van de juiste klasse. Denk aan de toekomst. Denk aan de kinderen."</p>
<p>Bondscoach Aaron McIntosh schaart zich achter zijn surfers. "We hebben zelf het meest te verliezen", erkent hij. "Maar het gaat ons echt om de sport. We willen de volgende generatie inspireren."</p>
