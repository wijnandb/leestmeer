---
layout: post
title: "Oud-president van Zimbabwe Robert Mugabe (95) overleden"
date: Fri, 06 Sep 2019 07:12:05 +0200
category: nieuws
externe_link: "https://nos.nl/l/2300536"
feature_image: "https://nos.nl/data/image/2019/09/06/575286/1008x567.jpg"
---

<p>Robert Mugabe, oud-president van Zimbabwe, is overleden. Hij was 95 jaar oud.</p>
<p>Mugabe was al lange tijd ziek. Volgens de BBC is hij overleden in een ziekenhuis in Singapore, waar hij sinds april werd behandeld. De huidige president van Zimbabwe, Emmerson Mnangagwa, bevestigt het overlijden op Twitter.</p>
<h2>Dictator</h2>
<p>Mugabe kwam in 1980 aan de macht als premier, toen hij de eerste vrije verkiezingen in Zimbabwe won. Zeven jaar later schafte hij die functie af, om zichzelf te benoemen tot president.</p>
<p>Aanvankelijk had Mugabe veel krediet omdat hij tegen de witte overheersers van het toenmalige RhodesiÃ« had gevochten. Maar hij verspeelde dat totaal en ontwikkelde zich tot meedogenloze dictator.</p>
<p>Mugabe was een Shona, de grootste etnische groep in Zimbabwe. Begin jaren 80 richtte hij een slachting aan onder de concurrerende groep, de Ndebele. Steeds weer verdedigde hij zich door witten en kolonialen de schuld te geven.</p>
<h2>Staatsgreep</h2>
<p>In 2000 nam Mugabe witte boeren hun land af en gaf het aan zijn eigen aanhangers. De landbouw stortte in, de Zimbabwaanse dollar werd waardeloos en de werkloosheid steeg tot boven de 90 procent. Miljoenen Zimbabwanen vluchtten naar het buitenland.</p>
<p>In 2017 werd hij uit de macht gezet toen het leger een staatsgreep pleegde. Daarmee kwam een einde aan zijn 37 jaar durende heerschappij.</p>
<p>President Mnangagwa van Zimbabwe noemt Mugabe een icoon van bevrijding, die zijn leven wijdde aan de emancipatie van zijn volk. "Zijn bijdrage aan de geschiedenis van ons land en ons continent zal nooit worden vergeten", schrijft hij op Twitter.</p>
