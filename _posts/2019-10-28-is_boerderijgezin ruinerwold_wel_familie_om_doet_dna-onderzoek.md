---
layout: post
title: "Is boerderijgezin Ruinerwold wel familie? OM doet dna-onderzoek"
date: Mon, 28 Oct 2019 20:26:20 +0100
category: nieuws
externe_link: "https://nos.nl/l/2308087"
feature_image: "https://nos.nl/data/image/2019/10/28/588138/1008x567.jpg"
aantal: 275
unieke: 181
bron: "NOS"
---

<p>Er wordt een dna-verwantschapsonderzoek uitgevoerd naar het geïsoleerde gezin dat twee weken geleden werd aangetroffen in een boerderij in het Drentse Ruinerwold. Dat bevestigt het Openbaar Ministerie na berichtgeving door het Dagblad van het Noorden.</p>
<p>Het dna-onderzoek moet aantonen of de vijf aangetroffen jongeren (18-25 jaar), de ontsnapte Jan (25) en vader Gerrit Jan van D. (67) daadwerkelijk familie van elkaar zijn, zoals ze zelf beweren. Alleen de vader lijkt in de gemeentelijke basisadministratie te staan.</p>
<p>Hieronder de stamboom van de boerderijfamilie, op basis van de nu beschikbare informatie:</p>
<p>Van D. lijkt in ieder geval vier andere, biologische, kinderen te hebben. Drie van hen verklaarden onlangs dat ze het gezin jaren geleden al hebben verlaten en onderdak hebben gekregen bij familie.</p>
<h2>Harmonie met natuur</h2>
<p>Op 15 oktober werden de mensen in de boerderij wereldnieuws. Dat gebeurde nadat zoon Jan een paar dagen eerder hulp had gezocht bij een café in de buurt. Kort daarna werden de zes mensen ontdekt in een afgelegen boerderij.</p>
<p>Het lijkt erop dat Van D. en zijn compagnon Josef B. (58) een poging deden om de kinderen op de boerderij een zeer beschermde opvoeding in harmonie met de natuur te geven. Mogelijk kwamen ze nooit buiten het erf. Van D. predikte een eigen evangelie, waarvoor hij elementen gebruikte uit meerdere religies. Ook hield hij over zijn religie een online encyclopedie bij, waarvoor hij duizenden lemma's schreef.</p>
<p>Zowel Van D. als Josef B. is aangehouden. Ze worden verdacht van vrijheidsberoving, het benadelen van de gezondheid van anderen en witwassen; het laatste omdat er ook een groot geldbedrag is gevonden op de boerderij.</p>
<p>De politie deed uitgebreid onderzoek bij de boerderij in Ruinerwold:</p>
