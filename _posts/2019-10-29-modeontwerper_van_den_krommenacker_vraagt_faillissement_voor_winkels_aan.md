---
layout: post
title: "Modeontwerper Van den Krommenacker vraagt faillissement voor winkels aan"
date: Tue, 29 Oct 2019 13:12:35 +0100
category: nieuws
externe_link: "https://nos.nl/l/2308157"
feature_image: "https://nos.nl/data/image/2019/10/29/588232/1008x567.jpg"
aantal: 400
unieke: 251
bron: "NOS"
---

<p>Modeontwerper Addy van den Krommenacker heeft faillissement aangevraagd voor zijn winkels. "Vandaag heb ik een beslissing moeten nemen die me enorm aan het hart gaat", zegt hij in een video op Twitter. </p>
<p>"Het komt voor u waarschijnlijk als verrassing", gaat Van den Krommenacker verder. "Voor mij was het een lang traject, ik heb er echt alles aan gedaan dit te voorkomen. Zelfs gisteren kon ik nog niet geloven dat het zou gebeuren."</p>
<p>Van den Krommenacker werkt al jaren in de mode en heeft sinds de jaren 90 zijn eigen winkels. De afgelopen 20 jaar ontwikkelde hij zich tot één van Nederlands topontwerpers. Zo maakte hij diverse jurken voor beroemdheden als Chantal Janzen, Eva Jinek en Tyra Banks. Ook leden van de koninklijke familie droegen vaak ontwerpen van zijn hand. Bij de inhuldiging van koning Willem-Alexander droegen de prinsessen Irene, Margriet, Margarita, Aimée en Annette zijn creaties.</p>
<p>Ook de trouwjurk van prinses Carolina de Bourbon de Parme, dochter van prinses Irene, maakte hij. Voor Van den Krommenacker een hoogtepunt in zijn leven, zo schrijft hij op zijn site.</p>
<p>De ontwerper maakt sinds 2001 zelf couture. Daarna kwam zijn carrière in een stroomversnelling. In 2007 maakte hij op de Alta Roma Fashion Week in Rome zijn internationale debuut en ontving hij een Look of The Year-Award voor de beste buitenlandse ontwerper.</p>
<p>De ontwerper zegt altijd met plezier zijn werkzaamheden uitgevoerd te hebben. Zowel de couture als de prêt-à-porter. Maar ook zijn Bosch by Addy en zijn Out of Africa-collectie. "Ik heb prachtige shows mogen geven in het buitenland. Maar het landschap van mode is veranderd, mensen hebben ander koopgedrag."</p>
<p>"Mensen kopen online en zijn niet meer naar stenen winkels te krijgen." Dat noemt hij onbegrijpelijk, omdat je in winkels advies krijgt en van 'natuurlijk vakmanschap' kan genieten.</p>
<p>Ook het managen van zijn winkels ging hem moeilijk af. "Het vinden van goed en gemotiveerd personeel, hun betrokkenheid, het ziekteverzuim. Dat alles viel me zwaar." Daarnaast bleek het vinden van een geschikte opvolger voor hem een onmogelijke opdracht. "Iemand vinden met dezelfde energie en dezelfde drive als ik. Het is me niet gelukt."</p>
<p>Van den Krommenacker zegt niet te stoppen met ontwerpen. "Dat zit in mijn bloed, het is mijn passie en mijn leven." Wat hij nu wel gaat doen, moet hij nog verzinnen.</p>
<p>De ontwerper besluit zijn videoboodschap: "Ik dank jullie allemaal voor alle interesse die jullie altijd in mij getoond hebben."</p>
