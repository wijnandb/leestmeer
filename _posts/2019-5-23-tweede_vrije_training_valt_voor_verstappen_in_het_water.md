---
layout: post
title: "Tweede vrije training valt voor Verstappen in het water"
date: Thu, 23 May 2019 12:57:41 +0200
categories: 
- sport 
- autosport 
externe_link: "https://nos.nl/l/2285956"
feature_image: "https://nos.nl/data/image/2019/05/11/549193/1008x567.jpg"
---

<p>Voor Max Verstappen is de tweede vrije training voor de Grand Prix van Monaco in een teleurstelling geÃ«indigd. De coureur van Red Bull moest de sessie grotendeels vanuit de pits bekijken wegens een radiatorlek in zijn auto.</p>
<p>Tien minuten voor het einde kwam de Nederlander nog wel het circuit op, maar via de boordradio gaf Verstappen aan dat hij totaal geen grip had. "De auto glijdt alle kanten op en heeft onderstuur."</p>
<h2>Zeventien ronden</h2>
<p>In het begin van de sessie verbeterde Verstappen zijn in de eerste vrije training neergezette tijd lichtjes, maar uiteindelijk belandde hij met 1.12.052 op de zesde plaats. Hij reed slechts zeventien ronden.</p>
<p>Lewis Hamilton eindigde in een tijd van 1.11,118 als eerste, voor teamgenoot Valtteri Bottas en Sebastian Vettel. De Ferrari-coureur kwam bij het ingaan van St. Devote met de schrik vrij toen hij net niet in aanraking kwam met de muur.</p>
<p>Zaterdag staat de derde vrije training op het programma, gevolgd door de kwalificatie voor de race van zondag.</p>
<p>Verstappen deed bij de eerste vrije training nog wel goede zaken. De Red Bull-coureur hoefde na anderhalf uur trainen en 35 gereden rondes alleen Hamilton (Mercedes) voor laten gaan. Uiteindelijk was de Brit 0,059 seconden sneller. Bottas zette de derde tijd neer, 0,072 seconden achter Hamilton.</p>
<p>Verstappen klaagde in het begin van de sessie over het vermogen van zijn bolide, maar de Limburger ondervond daar uiteindelijk weinig hinder van. Afgezien van een remfoutje, waardoor hij even rechtdoor schoot en door de marshals weer op de baan geduwd moest worden, verliep de sessie verder vlekkeloos.</p>
<h2>'Mercedes is niet te pakken'</h2>
<p>"Vanochtend ging het goed en waren we snel", vatte Verstappen het begin van zijn dag samen. "Vanmiddag was minder. We hadden een radiatorlek doordat er wat puin in de luchtinlaat van mijn auto kwam."</p>
<p>"We moesten een radiator vervangen en dat kostte helaas veel tijd, maar al met al was het een aardige dag. We hebben ook nog een andere afstelling van de auto geprobeerd, maar dat werkte niet. We gaan dus terug naar de afstelling die we hadden. Die was prima."</p>
<p>Over zijn kansen dit weekeinde was Verstappen duidelijk. "Mercedes is niet te pakken, vrees ik. Maar het grote gat tussen de tweede en de derde plek moeten we een stuk kleiner kunnen maken. Ik denk dat we ze niet echt onder druk kunnen zetten. Als ik in kwalificatie de derde plek kan pakken is dat goed."</p>
<h2>Haas met opmerkelijke actie</h2>
<p>Romain Grosjean en Kevin Magnussen kregen tijdens hun training de zwarte vlag, die normaal gesproken diskwalificatie inhoudt, te zien.</p>
<p>Uiteindelijk bleek bij het team Haas de radio het niet meer te doen waarna aan de organisatie werd gevraagd de zwarte vlag te tonen aan de twee. Grosjean en Magnussen mochten daarna alsnog de baan op.</p>
<p>Veel teams en coureurs stonden voor en tijdens de vrije training stil bij het overlijden van Formule 1-legende Niki Lauda. Zo hadden onder meer Red Bull, Toro Rosso, Ferrari en Mercedes een dankwoord voor de Oostenrijker op hun auto.</p>
<p>Vettel had ook een helm op met de naam van de voormalig wereldkampioen.</p>
