---
layout: post
title: "Moerenhout buigt graag de regels om Van der Poel op de WK te zien"
date: Mon, 13 May 2019 16:04:18 +0200
category: sport
externe_link: "https://nos.nl/l/2284441"
feature_image: "https://nos.nl/data/image/2019/04/20/544851/1008x567.jpg"
---

<p>De wegwedstrijd op de WK wielrennen lijkt op het lijf geschreven van Mathieu van der Poel. Het 284,5 kilometer lange parcours in Yorkshire kent geen lange beklimmingen, maar gaat continu op en af en is slopend: een kolfje naar de hand van de klassiekerrenner die de 24-jarige renner bij uitstek is. </p>
<p>Maar eigenlijk mag de Nederlandse alleskunner daar volgens de regels van de KNWU waarschijnlijk niet starten. Die schrijven immers voor dat alle WK-deelnemers ook de NK gereden moeten hebben. En dat was titelverdediger Van der Poel vooralsnog niet van plan. De NK in Ede vallen immers midden in zijn mountainbike-seizoen. </p>
<p>Bondscoach Koos Moerenhout tilt echter niet zo zwaar aan die regels. "Daar ga ik overheen stappen. Dit geldt niet alleen voor hem natuurlijk, het geldt ook voor een aantal andere toppers die er niet bij zullen zijn."</p>
<p>De KNWU stelde de regel ooit in om de status van de NK te verhogen. En dat begrijpt de 45-jarige oud-renner wel. "Iedereen zou de NK moeten willen rijden. Maar goed, de belangen zijn groot. Ik snap dat er andere keuzes worden gemaakt."</p>
<p>En Moerenhout heeft Van der Poel er heel graag bij. "Allereerst moet hij mee willen doen, natuurlijk. Hij zal moeten beslissen waar hij voor wil gaan. Maar zoals hij het voorjaar heeft gereden, dan is dit een parcours dat hem uitermate goed moet liggen. Ik heb hem heel graag mee. Hij heeft iets extra's."</p>
