---
layout: post
title: "Kruijswijk legt de lat hoog voor de Tour: 'Het podium in Parijs'"
date: Mon, 17 Jun 2019 06:11:15 +0200
categories: 
- sport 
- wielrennen 
externe_link: "https://nos.nl/l/2289370"
feature_image: "https://nos.nl/data/image/2019/06/17/557229/1008x567.jpg"
---

<p>De start van de Tour de France laat nog een kleine drie weken op zich wachten, maar Steven Kruijswijk is al maanden met zijn gedachten bij de belangrijkste wedstrijd van het jaar. Zijn optreden in het slotweekeinde van het Critérium du Dauphiné lijkt echter reden te geven tot enige zorg.</p>
<p>Zaterdag kon Kruijswijk in de onder erbarmelijke omstandigheden afgewerkte koninginnenrit de concurrentie niet volgen op de zware slotklim. Hij gaf bijna een minuut toe. Een dag later gaf hij in de slotrit zelfs op. Een tegenvaller, maar geen reden voor paniek volgens Kruijswijk.</p>
<h2>Maagproblemen</h2>
<p>"Ik had wat maagproblemen", zei Kruijswijk. "Ik voel me niet doodziek. Het is niet ernstig, hoop ik, maar het voelt gewoon niet goed. Het had weinig zin om mezelf helemaal uit elkaar te trekken om alleen maar te finishen. Dan gaat het zeker niet sneller voorbij."</p>
<p>Kruijswijk begint op 6 juli in Brussel normaal gesproken als kopman van Jumbo-Visma aan de Ronde van Frankrijk. Vorig jaar eindigde hij als vijfde in de Tour en voor de komende editie heeft hij de lat ietsje hoger gelegd.</p>
<p>"Het podium in Parijs", zegt hij zonder schroom. "Ik denk wel dat dat een realistische doelstelling is. Vorig jaar zat ik er niet zo heel ver vandaan. Het zou te makkelijk zijn om te zeggen: ik ga weer voor een topvijf."</p>
<h2>Laatste week</h2>
<p>Maar dan moet er nog wel wat gebeuren. Kruijswijk neemt nu een paar dagen rust om te herstellen van de Dauphiné en is van plan om woensdag fit terug te keren naar de Alpen om zijn voorbereiding te vervolgen. "Hopelijk heb ik aan die paar dagen genoeg om tot rust te komen en dan verwacht ik geen problemen met het vervolg van de planning die we hadden."</p>
<p>Kruijswijk hoopt vooral in de slotweek van de Tour de France top te zijn. "De Tour is natuurlijk van begin tot eind superlastig. Maar je merkt wel dat vooral in de laatste week het echte verschil wordt gemaakt. Ik hoop dat mij dat gaat lukken. Daarom hebben we ook voor deze aanpak gekozen. Vergelijkbaar met vorig jaar."</p>
<p>"Toen kende ik in de aanloop naar de Tour ook een wisselvallige Ronde van Zwitserland. Dat kan gewoon. Het zou heel mooi zijn als ik nu in de Dauphiné mee had kunnen doen voor het podium, maar het gaat erom dat ik goed ben in de Tour."</p>
<h2>Van Aert mee</h2>
<p>Daar kan hij rekenen op de hulp van Wout van Aert, de drievoudig wereldkampioen veldrijden die afgelopen voorjaar liet zien ook op de weg goed uit de voeten te kunnen. In de Dauphiné onderstreepte Van Aert zijn kwaliteiten door de tijdrit op zijn naam te brengen, een massasprint te winnen en ook bergop aardig mee te kunnen.</p>
<p>Vandaar dat Kruijswijk een goed woordje voor hem deed. "Ik zei: als we nog iemand nodig hebben voor de Tour, moeten we ook naar Wout kijken. Ik was onder de indruk van wat hij allemaal op trainingskamp liet zien. Hij heeft mij behoorlijk wat pijn gedaan daar. Hij gaat dus mee. En hij heeft deze week dubbel en dwars bewezen waarom."</p>
