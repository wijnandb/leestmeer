---
layout: post
title: "Van Vleuten verpulvert concurrentie bij NK tijdrijden"
date: Wed, 26 Jun 2019 13:59:17 +0200
categories: 
- sport 
- wielrennen 
externe_link: "https://nos.nl/l/2290766"
feature_image: "https://nos.nl/data/image/2019/06/26/559330/1008x567.jpg"
---

<p>Annemiek van Vleuten is de nieuwe Nederlands kampioen tijdrijden. In Ede, praktisch in haar achtertuin, was ze over een rondje van 31,8 kilometer veel sneller dan uittredend kampioene Ellen van Dijk, die tweede werd.</p>
<p>De 36-jarige Van Vleuten klokte een tijd van 39 minuten en 14 seconden. Van Dijk volgde op ruim anderhalve minuut. Anna van der Breggen (+1.49) werd derde.</p>
<p>De Wageningse Van Vleuten woont in de buurt en kent het parcours ongetwijfeld erg goed. Toch leek viervoudig kampioene en titelhoudster Ellen van Dijk vanwege de lange, rechte wegen in het voordeel.</p>
<h2>48 kilometer per uur</h2>
<p>Van Vleuten, die op jacht was naar haar vierde NK-goud, was in de tussentijden echter direct veel sneller en bouwde die voorsprong met een gemiddelde snelheid van ruim 48 kilometer per uur vervolgens snel uit.</p>
<p>"Vorig jaar verloor ik maar één tijdrit en dat was bij het NK", aldus de regerend wereldkampioene in deze discipline. "Toen maakte ik een fout door zacht te vertrekken. Dus ben ik nu als een raket van start gegaan en dat kon ik vasthouden. Dan weet je dat je bezig bent met een heel goede dag."</p>
<p>Dat het verschil met erkende tijdritspecialisten als Van Dijk en Van der Breggen zo groot zou zijn, had Van Vleuten ook niet verwacht. "Ik was heel erg gefocust op de Giro (die ze won, red.) en ben daarna wel op hoogtestage geweest. Maar dit was niet mijn hoofddoel", aldus Van Vleuten. "Dat geeft het wel heel veel glans. Ik ben er nog een beetje sprakeloos van."</p>
<p>Later op de middag zijn de mannen aan de beurt.</p>
