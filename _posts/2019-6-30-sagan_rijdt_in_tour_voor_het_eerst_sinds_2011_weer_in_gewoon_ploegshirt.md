---
layout: post
title: "Sagan rijdt in Tour voor het eerst sinds 2011 weer in gewoon ploegshirt"
date: Sun, 30 Jun 2019 16:33:02 +0200
categories: 
- sport 
- wielrennen 
externe_link: "https://nos.nl/l/2291352"
feature_image: "https://nos.nl/data/image/2019/06/30/560184/1008x567.jpg"
---

<p>Hij is drievoudig wereldkampioen en zesvoudig nationaal kampioen. Peter Sagan koerste de afgelopen acht jaar altijd in een kampioenshirt. Vaak was het de regenboogtrui of de kampioenstrui van Slowakije. Maar ook het groen in de Tour of een andere leiderstrui in een meerdaagse ronde zat geregeld om de schouders van Sagan.</p>
<p>In de Tour de France, die aanstaande zaterdag van start gaat, zal Sagan rijden in het gewone zwart-groene Bora-shirt, want Sagan is zijn nationale titel kwijtgeraakt aan zijn broer Juraj.</p>
<p>De openingsetappe rond Brussel wordt de eerste rit van Sagan in een normaal shirt sinds 13 juni 2011, toen hij de leiding greep in de Ronde van Zwitserland.</p>
<p>Sagan won destijds de derde etappe van de rittenkoers en nam de leiderstrui over van de Colombiaan Juan Mauricio Soler. Hij reed de ronde uit in de puntentrui.</p>
<p>Een week later werd Sagan Slowaaks kampioen, een kunstje dat hij daarna in 2012, 2013, 2014 en 2015 wist te herhalen, waardoor hij al die jaren verzekerd was van een kampioenstrui.</p>
<h2>Drie keer wereldkampioen</h2>
<p>In de Tour de France was hij doorgaans in het groen te bewonderen. Zes maal bracht Sagan de puntentrui naar Parijs.</p>
<p>In september 2015, 2016 en 2017 veroverde Sagan de wereldtitel. Dat leverde hem drie seizoen lang de regenboogtrui op. Toen hij die trui in september 2018 moest afstaan aan Alejandro Valverde, kon hij terugvallen op de nationale kampioenstrui. Want Sagan was ook in 2018 weer nationaal kampioen geworden.</p>
<p>De eerste Touretappe komend weekeinde wordt niet de allereerste keer dan Sagan in het gewone shirt te zien is. In tijdritten en het nationale kampioenschap op de weg reed Sagan ook in het shirt van zijn ploegen, achtereenvolgens Liquigas, Cannondale, Tinkoff en Bora.</p>
