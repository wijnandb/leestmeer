---
layout: post
title: "Tumult in de moslimgemeenschap na onderzoek salafistische scholen"
date: Fri, 13 Sep 2019 20:52:19 +0200
category: nieuws
externe_link: "https://nos.nl/l/2301592"
feature_image: "https://nos.nl/data/image/2019/09/13/577063/1008x567.jpg"
aantal: 1055
unieke: 527
bron: "NOS"
---

<p>Verschillende islamitische organisaties hebben gereageerd op het onderzoek van Nieuwsuur en NRC naar salafistische moskeescholen. Daaruit kwam deze week naar voren dat kinderen op salafistische scholen leren dat mensen met een ander geloof of levensovertuiging de doodstraf verdienen.</p>
<p>Wil je weten wat de kinderen precies leren op de salafistische scholen? Bekijk dan de video hieronder: </p>
<p>Het Samenwerkingsverband Marokkaanse Nederlanders (SMN) zegt de zorgen die vanuit de samenleving en politiek zijn geuit te delen. "Wij zijn zeer verontrust door de inhoud en vorm van het onderwijs in deze instellingen", zo schrijft SMN in een persbericht. Het samenwerkingsverband roept ouders met kinderen op dit soort scholen op om hun keuze te heroverwegen.</p>
<p>De salafistische As Soennah-moskee in Den Haag verwijt Nieuwsuur en NRC een "verborgen agenda" omdat zij geen onderzoek deden naar andere religieuze gemeenschappen. De salafistische imam Ismail Abou Soumayya van de Haagse Quba-moskee bekritiseert de teneur van de publicaties, maar steekt ook de hand in eigen boezem. "Zeg nou zelf: waarom zou iemand in godsnaam praten over lijfstraffen?", zo schrijft hij vandaag op Facebook.</p>
<h2>Lastercampagnes</h2>
<p>Verschillende salafistische organisaties richten zich op de Marokkaans-Nederlandse moslims die zich deze week in Nieuwsuur negatief hebben uitgelaten over het salafisme. De Haagse As Soennah-moskee verwijt hen "media en politici met een dubbele agenda" na te "papegaaien".</p>
<p>"De vertegenwoordigers van de moslimgemeenschap gaan in dezen niet vrijuit", zo stelt de moskee, die zich eveneens tegen burgemeester Ahmed Marcouch van Arnhem richt. Hij heeft volgens de moskee ook "een duit in het zakje gedaan door op te roepen tot een verbod op salafistische organisaties". Marcouch was gisteravond te gast in Nieuwsuur.</p>
<p>Said Bouharrou, die de koepel van Marokkaanse moskeeën in Nederland bestuurt, zegt via telefoontjes en berichten op Whatsapp te horen te krijgen dat hij "moslims uit elkaar speelt" en "voor verdeeldheid zorgt". "Er wordt druk uitgeoefend, er zijn lastercampagnes", vertelt hij. Hij sprak deze week zijn zorgen uit over de invloed van het salafisme binnen het irreguliere onderwijs.</p>
<h2>Verrader</h2>
<p>Sjeik Mokadmi, die in Nieuwsuur zei dat de salafistische methodiek geleid heeft tot radicalisering en het afreizen van jongeren naar Syrië, vertelt dat er vanuit salafistische hoek nu een campagne tegen hem wordt gevoerd. "Ze noemen me een verrader, en willen mijn naam en reputatie door het slijk halen", aldus de sjeik.</p>
<p>Mokadmi sprak zich op televisie uit tegen de islamitische straffen die aan kinderen geleerd worden. Op Facebook circuleert nu een video waarin Mokadmi dergelijke straffen zelf ook behandelt. In die video zegt hij dat als iemand steelt "islamitisch gezien" zijn hand er moet worden "afgehakt". Op overspel staat de straf van "zweepslagen" of "stenigen".</p>
<p>In het Facebookbericht van de salafistische imam Abou Soumayya staat: "Natuurlijk heb ik geen enkel goed woord over meneer Said Mokadmi en co. Vooral omdat hij zelf al heel wat pittige uitspraken en optredens achter zijn naam heeft staan en dan komt uitgerekend hij de moraalridder spelen. Ik zag vandaag al dat iemand een challenge was begonnen waarbij al zijn "schokkende" uitspraken verzameld worden. Dat kan nog wel eens heel pijnlijk uitpakken voor hem. Tsja, dat krijg je als je zo te werk gaat."</p>
<p>Desgevraagd zegt Mokadmi dat hij de straffen inderdaad heeft behandeld, maar dat hij dit deed ten overstaan van een volwassen publiek. "Deze straffen staan in de Koran, daar kan niemand omheen. Maar in mijn lessen bespreek ik die in historische context en vertel dat dit niet geprojecteerd kan worden op onze samenleving." Mokadmi zegt zich te verzetten tegen het onderwijzen van deze straffen aan minderjarigen en het verheerlijken ervan.</p>
<h2>'Hidjaab een keuze'</h2>
<p>Uit het onderzoek van Nieuwsuur en NRC bleek dat salafistische docenten dergelijke straffen in multiple choice-vorm aan kinderen uitleggen. Salafistische docenten verheerlijken tijdens hun lessen verschillende islamitische lijf- en doodstraffen, die zij typeren als "geweldige zaken" of zouden getuigen van "wijsheid".</p>
<p>Ook leren zij jongeren dat Allah's wetten leidend zijn en dat door de mens gemaakte wetten als "afgod" gelden. Daarom zou het Nederlandse systeem niet deugen, en roepen de docenten jongeren op om te verhuizen naar een islamitisch land waar de sharia geldt. Mokadmi zegt er bezwaar tegen te hebben als religieuze teksten op die manier aan jongeren worden uitgelegd. Hij ziet daarin een voedingsbodem voor radicalisering.</p>
<p>Islamdocent Mohammed Hessani sprak zich niet uit tegen het salafisme, maar bekritiseerde wel bepaalde teksten uit kinderboeken. Uit die passages leren meisjes bijvoorbeeld dat zij zich helemaal moeten bedekken, en krijgen ze de opdracht collages te maken waarop te zien is hoe moslimmeisjes zich 'goed' en 'fout' bedekken.</p>
<p>Hessani zei in de uitzending van Nieuwsuur dat de "hidjaab een keuze" is. Hij krijgt daar nu veel vragen over vanuit de islamitische gemeenschap. "Mensen interpreteren die uitspraak verkeerd. Ze zeggen: "Wat jij zegt was fout"." Hessani wil graag benadrukken dat hij vindt dat de hidjaab een belangrijk onderdeel is van de islam dat je zeker moet onderwijzen, maar dat je het dragen ervan niet met dwang zou moeten opleggen aan jonge meisjes. "In die zin bedoelde ik het woord 'keuze'", zegt hij.</p>
<p>Ook de salafistische prediker Abou Hafs reageerde op de uitspraak van Hessani. Hij plaatste een bericht op Facebook waarin een afbeelding van Hessani te zien is. Daarboven staat: "Je bent islamdocent en verkondigt dat de hijaab een keuze is. (...) Als zaken worden overgelaten aan mensen die niet geschikt zijn, verwacht dan het uur."</p>
<h2>Heftige woordenwisseling</h2>
<p>Volgens Said Bouharrou heeft er gisteren in Den Haag een confrontatie plaatsgevonden tussen sjeik Mokadmi en imam Fawaz Jneid. De twee islamitische geleerden troffen elkaar op een bruiloft, en er zou een heftige woordenwisseling zijn ontstaan. Jneid zou tegen Mokadmi hebben gezegd dat hij met zijn bijdrage aan Nieuwsuur de "niet-moslims" had geholpen.</p>
<p>Jneid was vroeger verbonden aan de salafistische As Soennah-moskee, en kwam in het nieuws omdat hij Theo van Gogh en Ayaan Hirsi Ali in preken had vervloekt. Hij had Allah aangeroepen om Hirsi Ali kanker in haar tong te bezorgen. Sjeik Mokadmi wil niet op dit vermeende incident ingaan.</p>
<p>De zoon van Fawaz Jneid vertelt dat de twee elkaar inderdaad troffen, maar zegt dat er geen sprake was van een "ruzie". Zijn vader vroeg de sjeik waarom hij het salafisme aanviel op televisie, waarop Mokadmi zei dat hij alleen mensen aanviel die hem hadden aangevallen, zo vertelt Ammar Jneid. "Mijn vader heeft toen gezegd dat Mokadmi de vijanden van de moslims niet moest gebruiken om andere moslims aan te vallen."</p>
