---
layout: post
title: "Advocaat wil vrijspraak voor ’Noffel’"
date: Mon, 20 May 2019 13:22:56 +0200
categories: 
- entertainment 
- opinie 
externe_link: "https://www.telegraaf.nl/nieuws/3615137/advocaat-wil-vrijspraak-voor-noffel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a7ae1eb6-7af1-11e9-a869-0218eaf05005.jpg"
---

<p class="intro">Advocaat Jan Huibers vindt dat de rechtbank zijn cliënt Naoufal ’Noffel’ F. (38) moet vrijspreken van de moord op Ali Motamed, december 2015 in Almere. In de gerechtsbunker in Amsterdam-Osdorp stelde de raadsman maandag dat het Openbaar Ministerie (OM) geen overtuigend bewijs heeft aangedragen en rechtbank en verdediging heeft „geblinddoekt” door informatieverzoeken te negeren.</p> <p>Het OM eiste donderdag een levenslange gevangenisstraf tegen F., die in de zaak-Motamed de twee feitelijke moordenaars Anouar A. (29) en Moreo M. (36) zou hebben aangestuurd. Zij kregen vorige maand van de rechtbank in Lelystad respectievelijk 20 en 25 jaar gevangenisstraf opgelegd.</p><p>Justitie tilde er zwaar aan dat de moord op de geboren Iraniër Motamed (56) maar net een maand na een moordaanslag in Diemen op de Amsterdamse crimineel Peter ’Pjotr’ R. werd gepleegd. ’Noffel’ kreeg als opdrachtgever in die zaak vorig jaar achttien jaar celstraf.</p><p>In de zaak tegen F. komt het bewijs voornamelijk van afgeluisterde gesprekken en conversaties op gekraakte PGP-toestellen, waarin ’Noffel’ zou worden aangeduid met bijnamen die justitie aan hem linkt, zoals ’Vieze’ en ’Groot Hooft’. Nadat F. eerder al ontkende zulke bijnamen te hebben gehad, stelde zijn raadsman maandag dat ze bewijstechnisch helemaal niet aan hem zijn te koppelen.</p><p>Dat geldt ook voor twee PGP-toestellen die hij volgens justitie heeft gebruikt, zei Huibers. Van „een aansturende rol” vanaf de toestellen is bovendien geen sprake. „Een van beide toestellen was hoogstens een paar dagen doorgeefluik tussen de werkelijke organisatoren en de uitvoerders”, aldus de strafpleiter.</p><p>Begin dit jaar uitte de AIVD het vermoeden dat Iran de hand in de liquidatie heeft gehad had vanwege het politieke verleden van Motamed, die hier niet onder zijn werkelijke naam zou hebben geleefd. In de strafzaken over de moord is dat nooit bevestigd.</p><p>De uitspraak is 18 juli.</p>
