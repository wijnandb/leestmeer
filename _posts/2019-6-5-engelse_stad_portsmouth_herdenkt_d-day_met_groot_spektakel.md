---
layout: post
title: "Engelse stad Portsmouth herdenkt D-day met groot spektakel"
date: Wed, 05 Jun 2019 13:07:39 +0200
category: buitenland
externe_link: "http://feeds.nos.nl/~r/nosnieuwsbuitenland/~3/oUdmXlTpSjg/2287728"
feature_image: "https://nos.nl/data/image/2019/06/05/554781/1008x567.jpg"
---

<p>In de Engelse kuststad Portsmouth is vandaag D-day herdacht met een show vol muziek, theater, speeches en veel militair vertoon. Vandaag 75 jaar geleden begon daar de bevrijding. Vanuit Portsmouth vertrokken toen 150.000 geallieerde militairen om in de nacht van 5 op 6 juni de Normandische kust te bestormen.</p>
<p>Ongeveer 300 veteranen waren er nog bij vandaag. Ook koningin Elizabeth, de Amerikaanse president Trump en veel regeringsleiders, onder wie premier Rutte, waren bij de herdenking.</p>
<p>Er waren toespraken, onder anderen van de Canadese premier Trudeau. Die vertelde over zijn grootvader die samen met miljoenen anderen streed voor de bevrijding. President Trump las voor uit een gebed dat president Roosevelt op 6 juni 1944 uitsprak op de Amerikaanse radio "voor de militairen die ons volk, geloof en beschaving redden".</p>
<h2>Koningin Elizabeth: dank u</h2>
<p>Ook de Franse president Macron sprak. De Britse premier May las een brief voor van een militair aan zijn vrouw, die hij schreef toen hij net van huis weg was. Daarna verscheen op het grote scherm achter May een telegram aan de echtgenote, waarin stond dat haar man was omgekomen.</p>
<p>Koningin Elizabeth hield als laatste een toespraak en zei dat de heldenmoed en opoffering van de militairen nooit wordt vergeten. "Namens de hele wereld zeg ik u: dank u", besloot ze.</p>
<p>Aan het einde van de ceremonie vlogen 25 moderne en historische vliegtuigen over als afsluiting.</p>
<h2>Nog een keer naar Normandië</h2>
<p>Het herdenkingsterrein was hermetisch afgesloten. Honderden politieagenten en beveiligers bewaakten de straten. Mensen buiten het terrein konden de ceremonie volgen op grote schermen.</p>
<p>De 300 veteranen die naar Portsmouth zijn gekomen, maken vandaag weer de oversteek naar Normandië; vanmiddag gaan ze aan boord van enkele schepen en varen, precies 75 jaar later, nog een keer naar de Franse kust.</p>
<p>Sommigen halen herinnering op aan hun D-Day 75 jaar geleden.</p>
<p>Verslaggever Gerri Eickhof sprak met Rudi Hemmes van de Prinses Irene Brigade:</p><img src="http://feeds.feedburner.com/~r/nosnieuwsbuitenland/~4/oUdmXlTpSjg" height="1" width="1" alt=""/>
