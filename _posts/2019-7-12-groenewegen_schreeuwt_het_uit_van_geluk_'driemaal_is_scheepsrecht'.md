---
layout: post
title: "Groenewegen schreeuwt het uit van geluk: 'Driemaal is scheepsrecht'"
date: Fri, 12 Jul 2019 18:20:40 +0200
categories: 
- sport 
- wielrennen 
externe_link: "https://nos.nl/l/2293210"
feature_image: "https://nos.nl/data/image/2019/07/12/563055/1008x567.jpg"
---

<p>Met een enorme oerkreet vierde Dylan Groenewegen zijn zege in de zevende etappe van de Ronde van Frankrijk. Na een teleurstellend begin van zijn Tour stond de Jumbo-Visma-renner weer waar hij zo graag staat na een massasprint: op het hoogste treetje.</p>
<p>"Het was niet het begin van de Tour zoals ik had gehoopt", zei de Amsterdammer na de finish. "Ik hoef niet onder stoelen of banken te steken dat ik de eerste dag graag wilde winnen en voor het geel wilde gaan. Maar dan val je. Dat was een grote teleurstelling voor mezelf."</p>
<p>Want ook de dagen daarna was Groenewegen nog niet de oude. "Ik kon niet meteen weer sprinten, ik was niet goed genoeg. Als je met 70 kilometer per uur tegen de grond gaat, heb je ook wel een paar dagen nodig."</p>
<p>Maar in de zevende etappe was het dan zover, hoewel het zeker niet vanzelf ging. "Vandaag voelde ik me goed. Ik raakte ingesloten op 500 meter. Mike (Teunissen, red.) kon gelukkig een beetje ruimte maken, ondanks zijn val in het begin van de etappe."</p>
<p>"Op 250 meter ben ik gewoon gegaan. Het was een close finish, ik zag Caleb Ewan nog komen. Maar ik ben heel blij met deze overwinning. Driemaal is scheepsrecht."</p>
<h2>Van Aert superieur in finale</h2>
<p>Daar waar de communicatie tussen Groenewegen en zijn ploeggenoten in de finale van de vierde etappe niet optimaal was, werd het sprintkanon in de zevende rit perfect afgezet. Mede dankzij een superieure Wout van Aert in de slotkilometers.</p>
<p>"Ik kon m'n ding doen in de finale en dacht: ik mag niet afgeven. Mooi dat Dylan het afmaakt, schitterend", antwoordt de renner van Jumbo-Visma, dat de derde etappezege in zeven ritten boekte.</p>
<p>Van Aert had vanmorgen al veel vertrouwen in een overwinning van Groenewegen. "Ik merkte al dat hij een stuk vrolijker was", vertelt de Belg. "Hij was een stuk meer gebeten op de overwinning, dus ik had er wel vertrouwen in vandaag."</p>
<h2>'Superblij voor Dylan'</h2>
<p>De andere schakel in de sprinttrein van Jumbo-Visma, Mike Teunissen, is blij dat zijn kamergenoot eindelijk die felbegeerde ritwinst te pakken heeft. "Het waren niet de makkelijkste dagen voor Dylan, dus ik ben superblij voor hem dat hij het nu wel gehaald heeft", vertelt de winnaar van de eerste etappe.</p>
<p>Bij de vorige kans op ritwinst, in etappe vier, was de communicatie tussen Teunissen en Groenewegen niet optimaal. Dat is intern besproken en nu ging dat al beter. "Eén ding was belangrijk: dat Dylan vrijuit kon sprinten. We hadden er vertrouwen in dat hij dat ook vanuit vijfde positie kon doen. Dat heeft hij laten zien."</p>
<p>Bekijk in de carrousel hieronder naast het interview met Teunissen ook die met de Noor Amund Grøndahl Jansen en Jumbo-Visma-directeur Richard Plugge:</p>
