---
layout: post
title: "Schaatsploeg Jumbo-Visma sluit onrustige zomer af: 'Soms goed dat het botst'"
date: Thu, 24 Oct 2019 08:13:34 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/uVzMHwbHbxE/2307443"
feature_image: "https://nos.nl/data/image/2019/10/24/587063/1008x567.jpg"
aantal: 699
unieke: 423
bron: "NOS"
---

<p>Sven Kramer babbelde wat met Dylan Groenewegen. Tom Dumoulin kwam zich alvast even voorstellen en ondertussen plaatsten Kjeld Nuis en Patrick Roest hun krabbel onder een nieuwe langdurige overeenkomst. Eigenlijk was alleen Max Verstappen er niet bij. Kortom, het was een bont gezelschap topsporters woensdag in Veghel, waar de schaatsploeg van Jumbo-Visma werd voorgesteld aan de pers.</p>
<p>Maar hoe fraai de presentatie ook was, en hoe lang het filmpje met hoogtepunten van het afgelopen jaar ook duurde, het veranderde niets aan het feit dat het voor de schaatsers van Jumbo-Visma een onrustige zomer was. "De kranten stonden vol, dat kan ik niet ontkennen", stelde Nuis vast. "Soms is het goed dat het botst", aldus Kramer.</p>
<h2>Team Oranje</h2>
<p>De reden van de onrust? Achter de schermen bij Jumbo-Visma wordt er onder de noemer 'Team Oranje' een steeds professionelere organisatie neergezet. Zo heeft Jumbo-Visma niet alleen een schaatsploeg, maar ook een - zeer succesvolle - wielerploeg. In Team Oranje moeten alle neuzen nu, organisatorisch gezien, dezelfde kant op staan.</p>
<p>En die veranderingen gingen voor de schaatsers niet zonder slag of stoot. Ook zij moesten mee in het nieuwe systeem en dat gaf intern wrijving.</p>
<h2>Verschil van inzicht</h2>
<p>De man die vooraf was aangewezen om het allemaal in goede banen te leiden, Justin Goetzee, stapte op nog voordat hij goed en wel begonnen was. Vanwege een, zo luidde het officiële persbericht, "verschil van inzicht". Vervolgens werd de baas van de wielerploeg, Richard Plugge, ook de baas van het overkoepelende Team Oranje waarin de sportploegen dus samen optrekken.</p>
<p>Er moesten plooien worden gladgestreken, maar zo spannend was het allemaal niet. Vond coach Jac Orie. "Of het impact heeft gehad op de voorbereiding? Nee, ik zou niet weten hoe. Waarom zouden mensen hun contracten verlengen als er problemen zouden zijn?", verwees Orie naar Roest en Nuis, die nu tot respectievelijk 2022 en 2023 onder contract staan.</p>
<p>Orie deed de situatie liever af als een alledaags bedrijfsbesluit. "We hebben natuurlijk Team Oranje en daarin wordt met posities geschoven. Daar hebben we vaak over gesproken. Op het moment dat er veranderingen zijn, gaat iedereen daar anders mee om. Of de ploeg in gevaar is gekomen? Nee. Er zijn op een gegeven ogenblik teams bij elkaar gekomen."</p>
<p>Jumbo-icoon Kramer voegde eraan toe dat "iedereen de intentie heeft gehad om een betere structuur neer te zetten".</p>
<h2>Ambitie</h2>
<p>Kramer keek ook alvast naar de toekomst van zijn werkgever. "Ik denk dat de honger nog niet gestild is. Er kunnen nog meer sporten bijkomen in de toekomst. Dat is ook de ambitie van Team Oranje."</p>
<p>Eind 2018 werd er bij Jumbo-Visma al openlijk gesproken over marathonschaatsen, shorttrack, atletiek én een wielerploeg voor vrouwen die, volgens de laatste geruchten, steeds concretere vormen aan zou nemen.</p>
<p>Kramer wordt ondertussen gezien als de ideale aanjager van Team Oranje in de toekomst, als hij eenmaal zijn schaatsen heeft opgeborgen. "Of ik daar een onderdeel van ga zijn in de toekomst? Zou kunnen, zou kunnen. Vooralsnog ben ik schaatser, maar ik sluit dat zeker niet uit."</p>
<h2>Aanrijding</h2>
<p>Over de sporter Kramer gesproken; hoe is het eigenlijk met zijn blessure na de aanrijding op 12 oktober? "Het gaat naar omstandigheden goed. Ik hoop dit weekeinde een drie kilometer te rijden. En dan hoop ik de World Cup-selectie te halen."</p>
<p>Op 1 november begint het schaatsseizoen in Heerenveen met kwalificatiewedstrijden voor die wereldbekercyclus. Kramer was even bang dat hij die races helemaal niet zou halen. "Maar het bleek naar omstandigheden mee te vallen. Wat er gebeurde? Ik fietste van het hotel naar de ijsbaan en er kwam een auto uit een uitrit die mij gewoon niet heeft gezien. Ik kon niets doen, ik werd gewoon geschept en voor ik het wist lag ik op de motorkap."</p>
<h2>Impressiefractuur</h2>
<p>"Ik had in het begin erg veel pijn. Ze noemen het een impressiefractuur. Je moet het zien als een ster in je voorruit en dat zit aan de binnenkant van mijn knie. Dat herstel heeft tijd nodig."</p>
<p>Mocht Kramer normaal herstellen van zijn blessure, dan kijkt hij naar de mondiale titelstrijd in februari als zijn hoofddoel. "Ik wil een heel mooi WK afstanden rijden, met een fantastische tijd op de vijf kilometer in Salt Lake City."</p><img src="http://feeds.feedburner.com/~r/nossportschaatsen/~4/uVzMHwbHbxE" height="1" width="1" alt=""/>
