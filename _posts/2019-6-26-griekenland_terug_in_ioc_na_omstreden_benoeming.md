---
layout: post
title: "Griekenland terug in IOC na omstreden benoeming"
date: Wed, 26 Jun 2019 20:28:42 +0200
category: sport
externe_link: "https://nos.nl/l/2290822"
feature_image: "https://nos.nl/data/image/2019/06/26/559401/1008x567.jpg"
---

<p>Het olympisch vuur wordt elke twee jaar ontstoken in het Griekse Olympia, waar ruim voor de geboorte van Christus de Olympische Spelen werden gehouden. Bij de openingsceremonie van de Spelen mogen de Griekse atleten altijd als eerste het stadion betreden.</p>
<p>In 1896 vonden de eerste moderne Olympische Spelen in Griekenland plaats. En de eerste voorzitter van het Internationaal Olympisch Comité was vanzelfsprekend een Griek: Demetrius Vikelas. Maar wist u ook dat Griekenland al vier jaar niet vertegenwoordigd is in het Internationaal Olympisch Comité?</p>
<p>Griekenland raakte in 2015 de IOC-zetel kwijt. Dat was voor de eerste keer sinds 1894, het jaar waarin het IOC werd opgericht. Aan die opvallende absentie is woensdag een einde gekomen. Bij het IOC-congres in Lausanne werd de baas van het Grieks olympisch comité, Spyros Capralos, met negen anderen gekozen als nieuw IOC-lid.</p>
<h2>Reprimande wegens corruptie</h2>
<p>De 64-jarige Griek is niet onomstreden. Hij kreeg in 2012 een officiële reprimande voor zijn betrokkenheid bij een ticketschandaal rond de Olympische Spelen van Londen 2012.</p>
<p>Capralos, die zelf als waterpoloër uitkwam op de Spelen van 1980 in Moskou en 1984 in Los Angeles, zou aan journalisten extra kaarten hebben aangeboden tegen een lucratieve vergoeding.</p>
<p>Capralos is niet de enige opvallende benoeming in het IOC.</p>
<p>Ook de voormalig president van Costa Rica Laura Chinchilla, de Indonesische zakenman Erick Thohir (voormalig eigenaar van voetbalclub Internazionale en NBA-club Philadelphia 76ers) en Narinder Dhruv Batra (de Indiase voorzitter van de internationale hockeybond) kregen een zetel in het comité.</p>
<h2>115 stoelen, geen Nederland</h2>
<p>Nederland heeft sinds begin 2018 geen IOC-lid meer, Aruba is met IOC-lid Nicole Hoevertsz wel vertegenwoordigd. De 206 landen azen op 115 posities, waarbij sommige landen door meerdere leden vertegenwoordigd worden in het bestuur. Zo had Nederland tussen 2001 en 2008 nog vier bestuurszetels.</p>
<p>De laatste vertegenwoordiger was Camiel Eurlings, die de zetel in 2013 overnam van koning Willem-Alexander. Eurlings trad in 2018 terug nadat er ophef was ontstaan over zijn omgang met een aanklacht van zijn vriendin wegens mishandeling.</p>
<p>Met Gerard Dielessen (algemeen directeur van NOC*NSF), Rita van Driel, Marijke Fleuren en Geert Corstens heeft Nederland wel vier vertegenwoordigers in speciale commissies van het IOC.</p>
