---
layout: post
title: "Harry en Meghan onder vuur door gebruik privévliegtuig"
date: Thu, 15 Aug 2019 15:28:23 +0200
categories: 
- entertainment 
- royalty 
externe_link: "https://www.telegraaf.nl/entertainment/998099984/harry-en-meghan-onder-vuur-door-gebruik-privevliegtuig"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/685c5160-bf61-11e9-8c73-0218eaf05005.jpg"
---

<p class="intro">Harry en Meghan hebben donderdag van alle kanten kritiek gekregen op hun keuze om voor een korte zomervakantie met een privévliegtuig naar Ibiza te vliegen. De hertog en hertogin van Sussex worden in de tabloids en op sociale media bestempeld als hypocrieten. Aan de ene kant pleiten ze namelijk voor maatregelen ter bescherming van het klimaat en het milieu, aan de ander kant pakken ze zelf het vliegtuig.</p> <p>The Sun meldt dat ’eco-strijder’ Harry de volle laag krijgt voor het gebruik van ’een privéjet met enorme koolstofvoetafdruk’. En dat terwijl, zo voegde de krant er smalend aan toe, de prins net had gewaarschuwd voor de ’angstaanjagende’ effecten van klimaatverandering. ’De jet creëerde zeven keer meer CO2 per persoon dan een van de negen dagelijkse lijnvluchten van Londen naar het Spaanse vakantie-eiland’, berekende de krant.</p><p>Harry had in juli nog op zijn eigen Instagram-pagina geschreven dat ’met bijna 7,7 miljard mensen die deze aarde bewonen, elke keuze, elke voetafdruk, elke actie een verschil maakt.’ Hij kreeg dan ook kritiek van Aaron Kiely, campagnevoerder van Friends of the Earth. „De hertog van Sussex spreekt prachtige en ontroerende woorden over het milieu en vliegt vervolgens op vakantie naar een Europese bestemming in een privéjet. Hij had een trein en daarna een boot kunnen nemen. Dit zou de perfecte gelegenheid zijn geweest om een milieuvoorbeeld te stellen.”</p><p>Geloofwaardigheid</p><p>Volgens de Daily Mirror ondermijnde het echtpaar de eigen geloofwaardigheid met deze vakantievlucht. „Rolmodellen en influencers moeten doen wat ze prediken, anders devalueren ze de zaak die ze beweren te ondersteunen”, citeerde het tabloid een professor.</p><p>De vakantie die vorige week plaatsvond en waarbij Harry en Meghan hun zoontje Archie voor het eerst meenamen naar het buitenland, lekte deze week uit via Spaanse media. Door een privévliegtuig te gebruiken wist het gezin aan de aandacht van de media te ontsnappen en het verblijf op Ibiza geheim te houden. Buckingham Palace wil niet op de berichten reageren.</p>
