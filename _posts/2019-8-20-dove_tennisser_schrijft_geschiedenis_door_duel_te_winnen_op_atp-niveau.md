---
layout: post
title: "Dove tennisser schrijft geschiedenis door duel te winnen op ATP-niveau"
date: Tue, 20 Aug 2019 11:42:35 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/fo5uVgakIsc/2298245"
feature_image: "https://nos.nl/data/image/2019/08/20/571335/1008x567.jpg"
---

<p>Lee Duck-hee heeft als als eerste dove tennisser ooit een duel gewonnen in een hoofdtoernooi van het ATP-circuit. De 21-jarige Zuid-Koreaan was in de eerste ronde van het toernooi in het Amerikaanse Winston-Salem te sterk voor de Zwitser Henri Laaksonen: 7-6 (4) 6-1.</p>
<p>Duck-hee werd doof geboren, maar dat weerhield hem er niet van zijn sportieve droom na te streven. "Mensen maakten grappen over me", aldus de Zuid-Koreaan. "Ik zou niets te zoeken hebben op de tennisbaan. Ik heb het moeilijk gehad, maar mijn vrienden en familie hebben me erdoorheen gesleept."</p>
<h2>Opmars</h2>
<p>Hij leerde om te gaan met zijn handicap, zo legt Duck-hee uit. "Ik kan de bal niet horen en hoor geen stemgeluid op de baan. Ik focus me daarom op de bal en de bewegingen van mijn tegenstander."</p>
<p>Op 14-jarige leeftijd debuteerde Duck-hee op een ITF-toernooi en begon hij zijn opmars. Hij won in 2014 twee ITF-toernooien, een jaar later vijf en daarna nog vier. De voormalig nummer drie van de wereld bij de junioren was in 2017 al even de nummer 130 van de wereld.</p>
<h2>Boodschap</h2>
<p>Het doorzetten van zijn ontwikkeling op ATP-niveau kostte wat moeite. Duck-hee zakte terug naar zijn huidige 212de positie op de ATP-wereldranglijst. Mogelijk breekt hij na zijn zege in North Carolina echt door. Duck-hee sloeg tegen Laaksonen negen aces in een partij die door de regen langdurig moest worden onderbroken.</p>
<p>"Ik wilde heel graag laten zien dat ik hiertoe in staat ben", zei hij. "Mijn boodschap aan iedereen die slechthorend is: laat je niet ontmoedigen. Als je heel erg je best doet, is alles mogelijk."</p><img src="http://feeds.feedburner.com/~r/nossporttennis/~4/fo5uVgakIsc" height="1" width="1" alt=""/>
