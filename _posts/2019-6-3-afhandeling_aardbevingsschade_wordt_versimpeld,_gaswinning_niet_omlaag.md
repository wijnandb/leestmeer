---
layout: post
title: "Afhandeling aardbevingsschade wordt versimpeld, gaswinning niet omlaag"
date: Mon, 03 Jun 2019 16:50:29 +0200
category: nieuws
externe_link: "https://nos.nl/l/2287469"
feature_image: "https://nos.nl/data/image/2017/10/06/422298/1008x567.jpg"
---

<p>De afhandeling van schade door de aardbevingen in Groningen wordt versimpeld. Het moet voor 9000 Groningers makkelijker worden om een aannemer in te schakelen. Iedereen die voor 1 januari van dit jaar schade heeft gemeld, kan kiezen tussen een vergoeding van 5000 euro of een bedrag van maximaal 11.000 euro voor herstel door een aannemer.</p>
<p>Bewoners kunnen direct naar een aannemer gaan, waarbij ze kunnen kiezen uit een aantal aannemers die betrouwbaar worden geacht. Er zijn geen aanbestedingsprocedures meer nodig, zoals nu nog wel het geval is.</p>
<p>Dat is de kern van een reeks maatregelen die minister Wiebes naar de Tweede Kamer heeft gestuurd. Bewoners van het aardbevingsgebied die hun huis willen laten repareren, hoeven niet langer te wachten op een beoordeling van de schade.</p>
<p>Er kunnen meer aannemers worden ingezet, 150 per week, waardoor meer mensen schade aan hun huis kunnen laten herstellen. Gedupeerden kunnen als ze dat willen ook hun eigen aannemer aan het werk zetten.</p>
<h2>Verlengstuk van de NAM</h2>
<p>Ook voor huizen die versterkt moeten worden, komt er een versimpelde procedure: de beoordeling gaat niet meer "huis-per-huis tot achter de komma", maar met standaardmodellen, wat tijdwinst moet opleveren.</p>
<p>De minister spreekt van "een radicaal versneld proces". Aannemers worden ervoor opgeleid en begeleid en er komt één uitvoeringsorganisatie, de Nationaal Coördinator Groningen, die per 1 januari van start gaat.</p>
<p>Het veel bekritiseerde Centrum Veilig Wonen wordt opgeheven. Dat centrum werd na de beving in Huizinge opgericht om de schade aan woningen af te handelen, maar belangengroepen van bewoners zagen het als een verlengstuk van de NAM.</p>
<p>Het CVW kon het werk niet aan en maakte bovendien een miljoenenwinst, tot onbegrip van gedupeerden die al jaren wachten op een schadevergoeding.</p>
<h2>Leveringszekerheid boven veiligheid</h2>
<p>Het advies van het Staatstoezicht op de Mijnen (SodM) om het komende gasjaar, vanaf 1 oktober, de gaswinning verder omlaag te brengen neemt de minister niet over. De Groningse commissaris van de koning Paas is daar teleurgesteld over. "De minister stelt de leveringszekerheid nog steeds boven de veiligheid van de Groningers."</p>
<p>Paas heeft het advies van het SodM om de winning te verminderen naar 12 miljard kubieke meter als een steun in de rug ervaren. Zijn hoop is nu gevestigd op de Tweede Kamer, die morgenavond voor het eerst met premier Rutte in debat gaat over de gaswinning.</p>
<p>Begin dit jaar liet Wiebes nog weten dat hij voor ligt op schema. Al in 2022 zal de gaswinning nagenoeg nihil zijn. Maar voor verdere afbouw is de nieuwe stikstoffabriek nodig die nu in aanbouw is. Die zou in 2022 operationeel moeten zijn.</p>
