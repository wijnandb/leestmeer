---
layout: post
title: "NOS Voetbalpodcast #46: 'Hiërarchie binnen Oranje is echt heel goed'"
date: Fri, 07 Jun 2019 14:57:07 +0200
category: sport
externe_link: "https://nos.nl/l/2288008"
feature_image: "https://nos.nl/data/image/2019/06/07/555244/1008x567.jpg"
---

<p>Een ingelaste editie van de NOS Voetbalpodcast. Een dag na de halve finale in de Nations League blikken de voetbalkenners van de NOS terug op Nederland-Engeland.</p>
<p>Deze week schuiven Jeroen Grueter, Jeroen Elshoff en Jeroen Stekelenburg aan bij presentator Arno Vermeulen. De drie Jeroenen en Arno kijken ook alvast vooruit naar de finale van zondag, waarin Nederland het opneemt tegen Portugal</p>
<p>Volgens de voetbalkenners van de NOS is het Nederlands elftal de afgelopen jaren in positieve zin veranderd. "De hiërarchie is echt gezond", vertelt Jeroen Stekelenburg. "Er gingen wat oudere spelers weg en dat heeft ervoor gezorgd dat een aantal privileges weg zijn. Aanvoerder Virgil van Dijk speelt een belangrijke rol en je ziet dat de hiërarchie goed is."</p>
<p>Jeroen Elshoff ziet het terug in Donny van de Beek. De Ajacied moest tegen Engeland op de bank beginnen. "Zijn reactie na de wedstrijd laat zien hoeveel respect hij heeft. Hij blijft rustig en zeurt niet." Van de Beek was niet de enige speler die op de bank moest beginnen. "Die Promes viel goed in zeg", voegt Grueter daaraan toe.</p>
<p>Over de beste speler zijn de commentatoren het eens, dat is Frenkie de Jong. Jeroen Stekelenburg geniet nog elk moment van het spel van de jonge speler. "Als je ziet hoe hij het ritme in de wedstrijd bepaalt en op momenten dat het team onder druk komt te staan, daaruit weet te voetballen, dan zie je dat hij ontzettend belangrijk is."</p>
<p>Grueter voegt eraan toe dat De Jong een meester is in het lokken van tegenstanders. "Hij vindt het helemaal niet erg om opgesloten te worden. Die bal blijft altijd wel bij hem en als hij de bal afspeelt, is er altijd ergens ruimte."</p>
<p>De speler die tegenviel, was dit keer Memphis Depay. "Ondanks dat hij bij drie goals was betrokken, had hij een moeilijke wedstrijd", vertelt Stekelenburg. "Hij schoot een aantal ballen 20 meter naast."</p>
<p>Het doelpunt van Engeland dat na een interventie van de VAR werd afgekeurd, wordt ook nog even besproken. De voetbalcommentatoren vragen zich af hoe dat allemaal werkt?</p>
