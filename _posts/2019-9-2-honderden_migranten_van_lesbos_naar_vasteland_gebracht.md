---
layout: post
title: "Honderden migranten van Lesbos naar vasteland gebracht"
date: Mon, 02 Sep 2019 17:54:44 +0200
category: buitenland
externe_link: "http://feeds.nos.nl/~r/nosnieuwsbuitenland/~3/BsUTm-C1md4/2300066"
feature_image: "https://nos.nl/data/image/2019/09/02/574495/1008x567.jpg"
---

<p>Vanaf het Griekse eiland Lesbos is vanochtend een eerste groep van bijna 650 vluchtelingen met een veerboot naar het vasteland van Griekenland vertrokken. Ze zullen worden ondergebracht in een opvangcentrum bij de stad Kilkis, zo'n 50 kilometer ten noorden van de stad Thessaloniki.</p>
<p>Het zijn mensen die behoren tot kwetsbare groepen, zoals minderjarigen, zwangere vrouwen, mensen met medische problemen of migranten die al een asielstatus hebben. Later vandaag zal een tweede groep van 800 migranten vertrekken van Lesbos.</p>
<p>Ze gaan naar het opvangcentrum bij Kilkis, of naar andere accommodaties in het noorden van Griekenland. Bij het opvangcentrum bij Kilkis worden al zo'n duizend mensen opgevangen in wooncontainers. Met hulp van VN-vluchtelingenorganisatie UNHCR zijn er extra tenten neergezet.</p>
<p>De eerste veerboten met migranten voeren uit vanaf Lesbos:</p>
<p>De meeste migranten die vandaag van Lesbos worden gehaald, komen uit het overvolle kamp Moria. Daar is plaats voor 3000 mensen, maar het aantal bewoners is dit weekend opgelopen tot meer dan 10.000.</p>
<p>Vanwege de overbevolkte vluchtelingenkampen kondigde de Griekse regering zaterdag maatregelen aan. Er is veel geweld in de kampen en vooral vrouwen voelen er zich onveilig. In augustus overleed een Afghaanse jongen nog na een vechtpartij in Moria.</p>
<p>Om de toestroom van migranten te beperken, wil Griekenland de grenscontroles aanscherpen en afgewezen asielzoekers sneller het land uit zetten.</p><img src="http://feeds.feedburner.com/~r/nosnieuwsbuitenland/~4/BsUTm-C1md4" height="1" width="1" alt=""/>
