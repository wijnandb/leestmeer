---
layout: post
title: "Verhuisweigeraars Rotterdam moeten toch vertrekken"
date: Fri, 06 Sep 2019 12:31:34 +0200
category: nieuws
externe_link: "https://nos.nl/l/2300569"
feature_image: "https://nos.nl/data/image/2019/08/14/570091/1008x567.jpg"
---

<p>De bewoners van elf woningen in de Tweebosbuurt in Rotterdam moeten gedwongen verhuizen. De rechtbank ziet geen reden om de sloop- en nieuwbouwplannen voor de buurt te verbieden. De huurders hebben wel recht op een vergoeding van 6206 euro, zegt de rechter.</p>
<p>Woningcorporatie Vestia wil de volksbuurt in de Afrikaanderwijk vanaf 1 januari vernieuwen. 535 sociale huurwoningen worden volgens het plan gesloopt en moeten plaats maken voor 374 nieuwe, vaak duurdere woningen.</p>
<p>Een groep bewoners verzet zich hevig tegen de sloop en nieuwbouw. Ze weigeren te vertrekken. "Ik ga liever tussen zes plankjes dan dat ik verhuis", zei een van hen vorige maand.</p>
<h2>Rechtszaak</h2>
<p>Vestia stapte daarom naar de rechter. De woningcorporatie vroeg om toestemming om de huurcontracten van 11 huurders op te zeggen.</p>
<p>De kantonrechter zegt nu dat de sloop- en herbouwplannen voor de Tweebosbuurt goed genoeg aansluiten bij de plannen die de gemeente en het Rijk hebben voor Rotterdam-Zuid. Sommige bewoners beschuldigden Vestia ervan dat het project was gericht op financieel gewin, maar daar is de rechter het niet mee eens.</p>
<p>Inmiddels is Vestia nieuwe procedures gestart tegen nog eens 53 'verhuisweigeraars'.</p>
