---
layout: post
title: "Osaka en Halep niet in de fout in Madrid"
date: Tue, 07 May 2019 17:46:53 +0200
categories: 
- sport 
- tennis 
externe_link: "https://www.telegraaf.nl/sport/3550478/osaka-en-halep-niet-in-de-fout-in-madrid"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/55cb8636-70df-11e9-b1c7-02d2fb1aa1d7.jpg"
---

<p class="intro">Naomi Osaka en Simona Halep hebben de derde ronde bereikt van het grote WTA-toernooi van Madrid.</p> <p>De als eerste geplaatste Osaka had twee sets lang grote problemen met de Spaanse Sara Sorribes Tormo, maar maakte het uiteindelijk overtuigend af. Het werd 7-6 (5) 3-6 6-0. In de derde set verloor de Japanse slechts tien punten.</p><p>Osaka had voorafgaand aan het toernooi nog nooit een partij gewonnen in Madrid. De Japanse nummer 1 van de wereld heeft dit jaar nog geen partij verloren op gravel. Eind april moest ze in de halve finale van het toernooi van Stuttgart na twee zeges wel opgeven. Na het toernooi van Stuttgart bereidde ze zich op de tennisschool van Rafael Nadal voor op de komende graveltoernooien.</p><p>Konta</p><p>De als derde geplaatste Halep won pas voor de tweede keer op de WTA Tour van de Britse Johanna Konta, van wie ze al drie keer eerder in vier duels had verloren. Halep stond na een kwartier met 4-2 achter, maar stelde de zege toch in twee sets veilig: 7-5 6-1.</p><p>De Duitse Angelique Kerber, de nummer 4 van de plaatsingslijst, meldde zich af met een enkelblessure. Kerber zou in de tweede ronde aantreden tegen de Kroatische Petra Martic, die eind april het toernooi van Istanbul op haar naam schreef.</p>
