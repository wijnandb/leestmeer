---
layout: post
title: "Volg de Tour van Brussel tot Parijs bij de NOS"
date: Sun, 30 Jun 2019 16:56:28 +0200
categories: 
- sport 
- wielrennen 
externe_link: "https://nos.nl/l/2291355"
feature_image: "https://nos.nl/data/image/2019/06/30/560196/1008x567.jpg"
---

<p>Met een Nederlandse kanshebber op de eerste gele trui begint in Brussel aanstaande zaterdag de 106de Tour de France. Ruim drie weken en 3.480 kilometer later finisht de grootste wielerronde van het jaar op de Champs-Élysées in Parijs.</p>
<p>De NOS doet van 6 tot en met 28 juli van begin tot eind verslag van de verrichtingen van sprinter Dylan Groenewegen, klassementsrenner Steven Kruijswijk en de andere 174 renners in de Ronde van Frankrijk op televisie, radio, internet, social media en Teletekst.</p>
<h2>Dijkstra en Ducrot, elke dag live</h2>
<p>Alle 21 etappes van de Tour zijn te zien op NPO 1, NOS.nl en in de NOS-app met commentaar van Herbert Dijkstra en Maarten Ducrot. Ook is er elke dag van begin tot eind een liveblog op NOS.nl en in de app.</p>
<p>De uitzending op tv begint doorgaans om 14.10 uur. Er zijn echter uitzonderingen, houd daarvoor de berichten op NOS.nl en Teletekstpagina 224 in de gaten.</p>
<p>Een uitgebreide samenvatting van de etappe is te zien in het Sportjournaal, om 18.45 uur op NPO 1. Dagelijks zijn er bijdrages en interviews van verslaggevers Han Kock en Tom Lagerberg.</p>
<h2>Dione en Herman in De Avondetappe</h2>
<p>Dione de Graaff reist net als de afgelopen jaren door Frankrijk voor De Avondetappe. Aan tafel ontvangt ze naast de vaste analisten als Danny Nelissen en Stef Clement gasten uit de wielerwereld. Maar ook onder anderen voetbaltrainer Louis van Gaal, politicus Sybrand Buma en schaatser Kjeld Nuis komen langs.</p>
<p>Herman van der Zandt staat elke avond bij het hotel van een van de ploegen om met een renner de Tourdag door te nemen. De Avondetappe begint omstreeks 22.15 uur, maar ook dat tijdstip verschilt per dag.</p>
<p>De Ronde van Frankrijk bij de NOS is niet compleet zonder Radio Tour de France, elke dag tussen 14.00 uur en 18.30 uur op NPO Radio 1. Samen met de presentatoren Gert van 't Hof en Robbert Meeder analyseren Clement en Tom Veelers dagelijks de verrichtingen in de Tour.</p>
<p>Het commentaar komt van Gio Lippens en Sebastiaan Timmerman koerst mee op de motor. Dagelijks zijn er ook bijdrages te horen van verslaggevers Steven Dalebout en Corné Hendriks. Ook keert cabaretière Cindy Pieterse terug met 'De Kwis Die Niet te Googelen Is'.</p>
<h2>Een uitzending van Radio Tour bijwonen?</h2>
<p>Wielerliefhebbers kunnen deze zomer uitzendingen van Radio Tour de France bijwonen in het NPO Radio 1 Tourcafé. Van zaterdag 20 juli tot en met zaterdag 27 juli opent het café dagelijks zijn deuren in museum Beeld en Geluid op het Media Park in Hilversum.</p>
<p>Meer informatie is te vinden op nporadio1.nl/tourcafé.</p>
