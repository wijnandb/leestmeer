---
layout: post
title: "Medisch beroepsgeheim bij Thijs H.: 'Je hebt dat geheim te bewaren'"
date: Sat, 25 May 2019 14:08:35 +0200
category: binnenland
externe_link: "http://feeds.nos.nl/~r/nosnieuwsbinnenland/~3/nosv17TQhTw/2286235"
feature_image: "https://nos.nl/data/image/2019/05/25/552418/1008x567.jpg"
---

<p>Medewerkers van een ggz-kliniek in Maastricht hadden eerder deze maand al snel het vermoeden dat Thijs H. betrokken was bij de dood van twee wandelaars op de Brunsummerheide, schreef het AD vanmorgen. Toch besloot het personeel niet meteen de politie te bellen.</p>
<p>De kliniek deed in eerste instantie geen melding vanwege het medisch beroepsgeheim dat in de wet is vastgelegd, maar was dat terecht? Martin Buijsen, hoogleraar recht en gezondheid aan de Erasmus Universiteit, vindt van wel.</p>
<p>Volgens hem is het vermoeden dat iemand iets strafbaars heeft gedaan niet genoeg voor een uitzondering op het beroepsgeheim. "Je moet echt het idee hebben dat de patiënt op het punt staat om iemand anders serieuze schade te berokkenen, zoals gezondheidsschade of gevaar voor het leven."</p>
<p>In het geval van Thijs H. waren de moorden al gepleegd en zat hij vervolgens onder toezicht in de kliniek. Op het moment dat hij de kliniek opnieuw verliet, veranderde de situatie en werd alsnog de politie gebeld.</p>
<p>Buijsen vindt dat toen inderdaad het beroepsgeheim niet meer gold: "Als je het idee hebt dat anderen gevaar lopen doordat iemand iets zou kunnen doen, dan ontstaat het zogenoemde 'conflict van plichten' en dat is inderdaad een erkend doorbrekingsfront."</p>
<h2>Verschil tussen burger en arts</h2>
<p>Artsenfederatie KNMG vindt het medisch beroepsgeheim van groot belang. Een versoepeling zou ertoe kunnen leiden dat patiënten niet meer vrijuit durven en willen praten met hun behandelaar, omdat ze weten dat hun medische gegevens niet langer beschermd zijn.</p>
<p>Het beroepsgeheim is niet absoluut, erkent de federatie. Als het echt nodig is, kunnen artsen de politie of justitie inschakelen.</p>
<p>Buijsen zegt dat het medisch beroepsgeheim ook geldt bij doodslag of moord. "Voor gewone burgers is het voldoende als je het idee hebt dat er een strafbaar feit begaan is door iemand. En bij een levensdelict heb je de verplichting om de politie te bellen, maar voor hulpverleners is dat niet zo."</p>
<p>Een hulpverlener kan er zelfs door de rechter voor worden bestraft met een boete of een celstraf van maximaal een jaar als hij onterecht het medisch beroepsgeheim doorbreekt. Buijsen: "Schending is een misdrijf, dus je hebt dat geheim te bewaren."</p><img src="http://feeds.feedburner.com/~r/nosnieuwsbinnenland/~4/nosv17TQhTw" height="1" width="1" alt=""/>
