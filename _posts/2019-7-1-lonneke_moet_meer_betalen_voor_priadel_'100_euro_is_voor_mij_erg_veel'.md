---
layout: post
title: "Lonneke moet meer betalen voor Priadel: '100 euro is voor mij erg veel'"
date: Mon, 01 Jul 2019 16:57:39 +0200
category: binnenland
externe_link: "http://feeds.nos.nl/~r/nosnieuwsbinnenland/~3/b49IIAn35oc/2291497"
feature_image: "https://nos.nl/data/image/2019/07/01/560419/1008x567.jpg"
---

<p>De Britse fabrikant Essential Farma heeft vandaag de prijs van het medicijn Priadel, tegen depressie en bipolaire stemmingsstoornissen, verdrievoudigd. Kostte het middel gisteren nog 4,76 euro per honderd pillen, sinds vandaag is dat gestegen naar 15,78 euro.</p>
<p>Dat maakt veel los bij gebruikers, voornamelijk mensen met een bipolaire of depressieve stemmingsstoornis. Door de prijsstijging moeten patiënten jaarlijks een eigen bijdrage gaan betalen van 80 tot 120 euro. Dat lijkt misschien niet veel, maar gebruikers benadrukken dat de verdrievoudiging enorme gevolgen kan hebben.</p>
<p>Lonneke Tomas (34) is een van de 19.000 patiënten die gebruik maken van Priadel.</p>
<p>"Lithium, de werkzame stof, is zo belangrijk voor mij", vertelt ze. "Door het middel heb ik mijn leven teruggekregen", vertelt ze in deze video.</p>
<p>Tomas kampt met hevige manische depressies. Hoewel ze daar al langer medicijnen voor slikte, kwam ze drie jaar geleden in een diep dal terecht. "In die periode kon ik niets, ik voelde me afgewezen door iedereen. Ik ben in die tijd ook opgenomen geweest."</p>
<p>Sinds ze Priadel neemt, gaat het veel beter. "Ik kan weer dingen doen: wandelen, ik ga naar vrijwilligerswerk en haal zonder moeite de kinderen van mijn zus van school. Dat was voorheen allemaal niet mogelijk."</p>
<p>De prijsverhoging hakt er bij Tomas, die leeft van een Wajong-uitkering, flink in. "Honderd euro per jaar is voor mij heel erg veel. Mijn inkomen is geen vetpot; die honderd euro is het enige weekendje weg per jaar dat ik me kan veroorloven, of die paar keer bij vrienden op visite."</p>
<p>Tomas is niet de enige gebruiker van Priadel met een laag inkomen. Veel mensen die het medicijn slikken, krijgen een uitkering, omdat ze door hun ziekte niet kunnen werken.</p>
<p>Ze moeten dus zuinig leven, terwijl manisch depressief zijn geld kost, vertelt Tomas. "Dat is iets wat veel mensen niet begrijpen", vertelt ze. "Jaarlijks moet ik mijn hele eigen risico betalen. Als ik een keer met de ambulance opgehaald moet worden, als ik door een slechte periode ga, kost dat ook ontzettend veel geld."</p>
<h2>Monopolie</h2>
<p>Priadel is niet het eerste product dat Essential Pharma duurder heeft gemaakt. De farmaceut kwam in 2017 in opspraak door prijsverhogingen van verschillende medicijnen die het had gekocht van andere fabrikanten. Een van die medicijnen is Camcolit, een ander medicijn voor mensen die manisch depressief zijn.</p>
<p>"Ik ben bang dat ze nog meer prijzen gaan verhogen", zegt Tomas. "Het gaat nu vrij goed met mij, maar deze farmaceut heeft een monopolie. Stel dat de eigen bijdrage niet negen maar achttien euro per maand was geweest, dan had ik het niet kunnen betalen. Dan was ik waarschijnlijk binnen korte tijd opgenomen geweest."</p>
<h2>Stoppen</h2>
<p>Voor Tomas is het nog mogelijk om door te gaan met Priadel, maar ze vreest dat dit niet voor iedereen geldt. Dat komt ook doordat het verleidelijk is om het medicijn te laten liggen. "Mensen met een bipolaire stoornis kunnen zonder medicatie in een manische periode terechtkomen. Het euforische gevoel dat je daarin krijgt, is verslavend. In zo'n periode verlies je je zelfinzicht. De prijsverhoging kan daarom het duwtje zijn om te stoppen met de pillen."</p>
<p>En dat kan desastreuze gevolgen hebben, waarschuwt Tomas. "In zo'n periode werk ik me bijvoorbeeld in de schulden. Dan koop ik dure merkshampoo die ik me niet kan veroorloven, in plaats van het goedkopere huismerk. Andere mensen moeten verward van straat worden geplukt."</p>
<p>De prijsverhoging is daarom niet alleen voor patiënten een probleem, maar voor de hele samenleving, benadrukt ze. "Dat vertel ik aan iedereen, al moet ik er heel Nederland voor doorreizen."</p><img src="http://feeds.feedburner.com/~r/nosnieuwsbinnenland/~4/b49IIAn35oc" height="1" width="1" alt=""/>
