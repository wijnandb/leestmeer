---
layout: post
title: "Kruijswijk over opgave in Vuelta: 'Er zat geen verbetering in de pijnlijke knie'"
date: Tue, 27 Aug 2019 15:03:09 +0200
categories: 
- sport 
- wielrennen 
externe_link: "https://nos.nl/l/2299192"
feature_image: "https://nos.nl/data/image/2019/07/28/566737/1008x567.jpg"
---

<p>Steven Kruijswijk is afgestapt in de Vuelta. De nummer drie van de laatste Tour de France gaf na ruim een uur koers in de vierde etappe op met knieklachten. "Het had geen zin met deze pijn door te fietsen", zei hij in gesprek met het NPO Radio 1-programma Langs de Lijn en Omstreken. "Er zat geen verbetering in."</p>
<p>Jumbo-Visma-renner Kruijswijk kwam zaterdag in de ploegentijdrit ten val, waarbij hij geblesseerd raakte aan zijn knie. De val werd veroorzaakt door water op het asfalt, dat afkomstig was uit een kapot zwembadje. Dat zwembadje kost hem dus de Vuelta, waar hij wel met ambitie was vertrokken. "Het klinkt lullig, maar zo is het uiteindelijk wel."</p>
<p>Zondag verloor Kruijswijk op de eerste serieuze beklimming veel tijd op de andere favorieten. Jumbo-Visma had nog hoop dat de klachten zouden verminderen, maar dat bleek ijdele hoop. Hij stond op de 51ste plek in het klassement, op 2.19 van rodetruidrager Nicholas Roche. Kruijswijk eindigde vorig jaar in Spanje op de vierde plek.</p>
<p>De Nederlander baalde dinsdagavond. "Natuurlijk ben ik teleurgesteld dat ik naar huis ga. We zijn met een supersterke ploeg naar Spanje vertrokken. Ik voelde me goed, had mijn eigen ambities en daarnaast hebben we met Primoz Roglic nog een hele sterke renner voor het klassement. Ik denk dat ik wel belangrijk voor de ploeg zou zijn geweest."</p>
<h2>Hek</h2>
<p>Hoe de knieklachten precies zijn ontstaan, kon de Nederlander niet aangeven. "De rest van de ploeg schoof zaterdag onderuit, ik belandde in een hek. Waarschijnlijk heb ik mijn knie gestoten. Ik denk dat ik verkeerd terecht ben gekomen. Het deed direct zeer. En de pijn bleef aanhouden."</p>
<p>Kruijswijk laat de knie woensdag onderzoeken. "Ik ga er niet vanuit dat het een slepende blessure wordt. Eerst maar eens herstellen en dan kijken we wat er nog mogelijk is", zei hij over de rest van het wielerseizoen.</p>
<p>Bekijk hieronder hoe de ploeg van Jumbo-Visma zaterdag hard onderuitging in de ploegentijdrit:</p>
