---
layout: post
title: "Verstappen moet na felle en tactische strijd winst aan Hamilton laten"
date: Sun, 04 Aug 2019 16:50:59 +0200
categories: 
- sport 
- autosport 
externe_link: "https://nos.nl/l/2296294"
feature_image: "https://nos.nl/data/image/2019/08/04/568186/1008x567.jpg"
---

<p>Max Verstappen heeft zijn eerste poleposition ooit in de Formule 1 niet weten te bekronen met een overwinning. De Nederlander moest tijdens de Grand Prix van Hongarije na een felle en tactische strijd met Lewis Hamilton zijn meerdere erkennen in de Brit.</p>
<p>Verstappen ging bijna de hele race aan de leiding, maar moest de Mercedes-coureur, die een keer meer stopte dan Verstappen, drie rondes voor het einde aan zich voorbij laten gaan. De coureur van Red Bull Racing finishte als tweede, voor nummer drie Sebastian Vettel (Ferrari).</p>
<h2>Bottas in het vizier</h2>
<p>Verstappen deed goede zaken in het klassement om de wereldtitel. Doordat hij ook de snelste raceronde noteerde, schreef hij 19 punten bij en naderde zodoende de nummer twee Valtteri Bottas, die slechts als achtste eindigde in Hongarije. Het verschil tussen de Nederlander (181) en de Fin (188) bedraagt 7 punten.</p>
<p>Verstappen veroverde zaterdag bij de kwalificatie de eerste poleposition ooit voor een Nederlandse F1-coureur en ging zondag goed van start.</p>
<p>Hij hield Bottas en Hamilton achter zich en had gedurende twintig ronden een riante voorsprong van zo'n twee seconden op Hamilton en tien op Ferrari-coureurs Charles Leclerc en Vettel.</p>
<p>Achter Verstappen vochten beide Mercedessen direct na de start om de tweede plaats. Hamilton passeerde Bottas, maar raakte zijn stalgenoot licht, waardoor de Fin schade aan zijn voorvleugel opliep. Bottas moest die al in de zesde ronde laten vervangen en viel terug naar de laatste plaats.</p>
<p>Voorin klaagde Verstappen na twintig ronden herhaaldelijk op de boordradio over verlies aan grip. Ondertussen kwam Hamilton steeds dichterbij. In ronde 25 ging de Nederlander de pitstraat in, wisselde zijn mediumbanden voor de harde variant en zakte terug naar P2.</p>
<p>Hamilton, op dat moment de leider in de wedstrijd, dook zes ronden later de pits in, maar kende geen bijzonder sterke stop. Zes seconden achter Verstappen dook hij weer het lastige, bochtige en smalle circuit op.</p>
<h2>Gevecht Verstappen-Hamilton</h2>
<p>In slechts drie ronden maakte een uitstekend rijdende Hamilton vervolgens de achterstand van zes seconden weer ongedaan en halverwege de race ondernam de Brit zijn eerste pogingen om Verstappen voorbij te gaan.</p>
<p>Daarop ontstond een felle strijd om P1. Hamilton wilde in ronde 39 buitenom, maar de Brit had te veel snelheid en vloog uit de bocht. Verstappen kreeg vervolgens een beetje ademruimte toen zijn belager diens auto even spaarde en het verschil weer naar twee seconden liet oplopen. "Meer pushen kan ik niet", zei Hamilton bovendien.</p>
<p>22 ronden voor het einde deed Mercedes een tactische zet waardoor Hamilton uiteindelijk zou winnen. De Brit ging de pitstraat in, koos voor nieuwe medium banden en kwam met 21 seconden achterstand, met ook nog 21 ronden te gaan, weer het circuit op.</p>
<p>Bij Red Bull Racing besloten ze Verstappen op de baan te houden. De Nederlander vroeg zich vervolgens echter over de boardradio af of hij ook niet direct na de pitstop van Hamilton naar binnen had moeten gaan.</p>
<h2>Hamilton wint toch</h2>
<p>Tot twaalf ronden voor het einde bleef het verschil even op vijftien seconden, maar toen zette Hamilton, vorig jaar ook al winnaar in Hongarije, weer alles op alles. Hij verbeterde zijn snelste raceronde constant en naderde Verstappen met nog vijf rondes te gaan.</p>
<p>Drie ronden voor het einde passeerde Hamilton de Nederlander, die al had aangegeven dat zijn banden 'op' waren. Verstappen wisselde alsnog zijn banden en noteerde vervolgens de snelste raceronde, wat hem een extra WK-punt opleverde.</p>
