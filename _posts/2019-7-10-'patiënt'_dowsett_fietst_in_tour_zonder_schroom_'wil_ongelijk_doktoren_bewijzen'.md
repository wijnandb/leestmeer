---
layout: post
title: "'PatiÃ«nt' Dowsett fietst in Tour zonder schroom: 'Wil ongelijk doktoren bewijzen'"
date: Wed, 10 Jul 2019 07:57:53 +0200
categories: 
- sport 
- wielrennen 
externe_link: "https://nos.nl/l/2292824"
feature_image: "https://nos.nl/data/image/2019/07/10/562433/1008x567.jpg"
---

<p>In het peloton van de Tour de France zitten veel opvallende renners. Maar het verhaal van Katusha-renner Alex Dowsett mag oprecht bijzonder worden genoemd.</p>
<p>De 30-jarige Brit, die in 2013 een rit in de Giro d'Italia won, rijdt namelijk rond met hemofilie, een erfelijke bloedziekte waarbij bloed (onder meer) moeilijk stolt vanwege een tekort aan een bepaald eiwit. Daardoor kunnen gemakkelijk (inwendige) bloedingen ontstaan.</p>
<p>"Om de dag, of soms elke dag, moet ik een spuit zetten met stollingsmedicijnen om mijn waarden op het niveau te krijgen van ieder ander", legt Dowsett uit. "Het is best een verhaal, ja."</p>
<p>In zijn jeugd vertelden doktoren een jonge Dowsett dat hij weinig sporten zou kunnen beoefenen vanwege zijn ziekte. Het zou te gevaarlijk zijn.</p>
<p>"Gelukkig kozen mijn ouders hun eigen weg. Zij hebben mij laten sporten, maar tegelijkertijd ook geprobeerd me weg te houden van gevaarlijke sporten als rugby en voetbal", aldus Dowsett, die met Little Bleeders ook een eigen stichting heeft opgericht om kinderen met hemofilie te stimuleren toch te sporten.</p>
<p>"Daarom heb ik andere sporten gedaan die minder gevaarlijk zijn, zoals atletiek. En op een of andere manier eindigde ik op een fiets in het peloton van de Tour", lacht de Brit. "Grappig hoe dingen kunnen lopen. Hoewel mijn moeder erg trots is, zal ze blij zijn op de dag dat ik stop."</p>
<p>Wielrennen met hemofilie is niet zonder gevaar, gezien ook de harde valpartijen die regelmatig voorkomen. Al is Dowsett er zelf vrij nuchter onder.</p>
<p>"Tien, twintig jaar geleden had ik gezegd dat het gevaarlijk zou zijn bij valpartijen et cetera. Maar ik ben weleens gevallen. En er is meer risico wanneer ik val en mijn medicijnen niet heb genomen. Wanneer ik die wel heb genomen, is het risico even groot als bij iedere andere renner."</p>
<p>Ook op de vraag hoe dat dan zit bij een echt grote valpartij blijft Dowsett nuchter. "In de avond neem ik medicijnen om bloedingen onder controle te houden. Als ik echt zwaar gevallen ben en naar het ziekenhuis moet, zullen zij daar zien dat ik hemofilie heb. Dan zullen zij in paniek raken, maar uiteindelijk komt het goed."</p>
<h2>'Ongelijk bewijzen'</h2>
<p>Hoe gek het ook klinkt, alle successen die Dowsett heeft behaald als wielrenner, heeft hij te danken aan zijn ziekte. "Als ik dit niet had gehad, was ik waarschijnlijk gaan voetballen. Ik heb nu ook het verlangen om de doktoren hun ongelijk te bewijzen en te laten zien dat je wel iets kan bereiken met deze ziekte."</p>
