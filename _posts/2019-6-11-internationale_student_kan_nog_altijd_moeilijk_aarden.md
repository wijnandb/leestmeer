---
layout: post
title: "Internationale student kan nog altijd moeilijk aarden"
date: Tue, 11 Jun 2019 11:36:01 +0200
category: binnenland
externe_link: "http://feeds.nos.nl/~r/nosnieuwsbinnenland/~3/JSrY3jdtTlc/2288537"
feature_image: "https://nos.nl/data/image/2019/06/11/556038/1008x567.jpg"
---

<p>Internationale studenten hebben nog altijd grote moeite om hun weg te vinden in de Nederlandse samenleving. Dat komt naar voren uit een enquête van drie studentenorganisaties. Ruim duizend buitenlandse studenten deden eraan mee.</p>
<p>Driekwart van de geënquêteerden zegt dat ze meer contact willen met Nederlandse studenten. Dat is volgens hen iets waarvoor universiteiten en hogescholen te weinig aandacht hebben. Docenten zouden de problemen kunnen aanpakken door buitenlandse studenten vaker te laten samenwerken met Nederlanders, zeggen de studentenorganisaties. </p>
<h2>Huis</h2>
<p>Een ander kritiekpunt is het vinden van huisvesting. Ruim een derde van de internationale studenten zegt weleens te zijn afgewezen voor een woning vanwege hun buitenlandse achtergrond. Verder ervaart bijna de helft van de geënquêteerden veel stress.</p>
<p>Om de integratie van buitenlandse studenten te bevorderen, is het volgens de studentenorganisaties van belang dat ze Nederlands leren. Gratis cursussen Nederlands voor internationale studenten zouden daarvoor een oplossing kunnen zijn. </p>
<h2>Buitengesloten</h2>
<p>Het Interstedelijk Studentenoverleg (ISO), een van de betrokken studentenorganisaties, wijst erop dat het aantal buitenlandse studenten de komende jaren alleen maar zal toenemen. "Als je die mensen hierheen laat komen om te studeren en misschien ook later te werken, dan moet je ook goed voor ze zorgen", zegt voorzitter Van den Brink. "En dat is iets wat soms achterblijft."</p>
<p>De enquête is behalve door het ISO ook afgenomen door de Landelijke Studentenvakbond en het Erasmus Student Network Nederland. Vorig jaar deden ze voor het eerst een dergelijk onderzoek, maar toen onder minder studenten. Ook toen kwam naar voren dat buitenlandse studenten zich vaak buitengesloten voelden. </p><img src="http://feeds.feedburner.com/~r/nosnieuwsbinnenland/~4/JSrY3jdtTlc" height="1" width="1" alt=""/>
