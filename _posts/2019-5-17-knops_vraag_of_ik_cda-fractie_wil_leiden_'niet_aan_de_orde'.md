---
layout: post
title: "Knops: vraag of ik CDA-fractie wil leiden 'niet aan de orde'"
date: Fri, 17 May 2019 11:40:52 +0200
category: nieuws
externe_link: "https://nos.nl/l/2285087"
feature_image: "https://nos.nl/data/image/2019/05/17/550628/1008x567.jpg"
---

<p>Staatssecretaris Knops zegt dat de vraag of hij de nieuwe fractieleider van het CDA in de Tweede Kamer wordt "niet aan de orde" is. "Dat is een zaak waar de fractie over gaat. Ik heb een job op Binnenlandse Zaken. Daar is genoeg te doen en ik ga daar gewoon mee door."</p>
<p>Knops wordt wel als mogelijke tussenpaus genoemd, nu CDA-leider Buma burgemeester van Leeuwarden wordt. Hij zou de komende twee jaar fractievoorzitter in de Tweede Kamer kunnen worden. En in aanloop naar de Tweede Kamerverkiezingen in 2021 zou er dan een nieuwe partijleider kunnen komen.</p>
<p>"Voor een katholiek is het woord paus altijd goed om te horen", grapte Knops vanmorgen. "Maar wat mij betreft ga ik gewoon lekker door met wat ik nu doe."</p>
<h2>'Tijd zat'</h2>
<p>Vicepremier De Jonge wordt genoemd als een van de 'kroonprinsen' van het CDA. Hij wil nog niet zeggen of hij de ambitie heeft om partijleider te worden. "Laten we de dingen in de goede volgorde doen", zegt hij. "Eerst en vooral is nu de fractie aan zet om een nieuwe voorzitter te kiezen."</p>
<p>Op de vraag of hij al van het lijstje van mogelijke opvolgers van Buma kan worden geschrapt, zegt hij: "Kijk, we hebben alles in huis bij het CDA om bij de volgende verkiezingen de grootste te worden, maar die wedstrijd zulllen wij als team moeten spelen. De verkiezingen zijn pas in 2021, dus tijd zat om ons daarop voor te bereiden."</p>
<p>Ook minister Hoekstra wordt veel genoemd als mogelijke toekomstige CDA-leider. Hij zei gisteren op vraag op hij dat op termijn wil worden, dat hij de warme belangstelling waardeert. "Maar ik ga echt mijn stinkende best doen als minister van Financiën, de rest van deze kabinetsperiode."</p>
<h2>'Bank van Zwitserland'</h2>
<p>De CDA-bewindspersonen zeggen Buma allemaal zeer te gaan missen. Ze noemen hem "een man uit één stuk" met een "rechte koers" en "door en door betrouwbaar". Minister De Jonge vindt hem "zo degelijk als de bank van Zwitserland".</p>
<p>Minister Grapperhaus zegt dat Buma de partij door een heel lastige periode heeft geloodst. Hij heeft het dan over de periode van 2010 tot 2012, waarin het CDA tot op het bot verdeeld was over de deelname aan het VVD-CDA-kabinet met gedoogsteun van de PVV.</p>
<p>Volgens Grapperhaus is het aan Buma te danken dat de partij weer overeind is gekrabbeld. "Hij heeft dat met enorm veel taaiheid en geduld en humor voor elkaar gekregen. Ik ga hem missen."</p>
<p>Minister Bijleveld zegt dat het CDA de erfenis van Buma goed zal bewaken. Ze doelt onder meer op de coalitie met VVD, D66 en ChristenUnie. Zij noemt die coalitie stabiel en zegt dat de CDA'ers ervoor zullen zorgen dat dit zo blijft.</p>
