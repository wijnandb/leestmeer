---
layout: post
title: "Estland liet Van Gaal tweemaal bibberen"
date: Mon, 09 Sep 2019 08:00:39 +0200
category: sport
externe_link: "https://www.telegraaf.nl/sport/689603923/estland-liet-van-gaal-tweemaal-bibberen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3a72ae40-d2c9-11e9-9b97-0218eaf05005.jpg"
---

<p class="intro">De uitwedstrijd van vanavond tegen laagvlieger Estland lijkt voor Oranje op voorhand een formaliteit. Maar Ronald Koeman zal zijn manschappen ongetwijfeld meegeven dat het kan spoken in de Albert Le Coq Arena. Vraag dat maar aan Louis van Gaal.</p> <p>Twee keer eerder speelde Oranje een uitwedstrijd tegen Estland, beide keren kwam de ploeg van Louis van Gaal met de schrik vrij. In de eerste periode van Van Gaal als bondscoach keek Oranje in de 83e minuut tegen een 2-1 achterstand aan, maar brachten twee late treffers van Ruud van Nistelrooy en één van Patrick Kluivert verlichting.</p><p>In 2013, twaalf jaar na dato, ontsnapte Nederland in blessuretijd aan een smadelijke nederlaag. Na een vroege openingstreffer van Arjen Robben, spelend als linksbuiten, leek Konstantin Vassiljev de Esten een sensationele 2-1 zege te bezorgen. Totdat Robin van Persie een penalty versierde en in de 94e minuut verzilverde.</p><p>Het gelijkspel tegen het vermaarde Oranje illustreerde destijds de hoogtijdagen van Estland, met een 57e plaats als hoogste notering op de FIFA-ranking. Maar sindsdien gaat het bergafwaarts met het land dat twee Nederlandse bondscoaches (Arno Pijpers en Jelle Goes) kende. Inmiddels staat de ploeg van Karel Voolaid op de honderdste plaats.</p><p>Aan de vrije val komt voorlopig geen eind, aangezien Estland in Groep C met nul uit vier stijf onderaan staat. De ploeg leunt op de dertigers Vassiljev (34), oud-AZ’er Ragnar Klavan (33), Taijo Teniste (31), Sergei Lepmets (32) en Sergei Zenjov (30). Karol Mets (26), die afgelopen seizoen aan het muiten sloeg bij NAC, is eveneens basisspeler.</p>
