---
layout: post
title: "Wiegman staat voor lastige keuze voor WK-duel met Japan"
date: Mon, 24 Jun 2019 18:18:17 +0200
category: sport
externe_link: "https://nos.nl/l/2290501"
feature_image: "https://nos.nl/data/image/2019/06/24/558965/1008x567.jpg"
---

<p>Bondscoach Sarina Wiegman heeft een lastige keuze te maken voor het duel met Japan, dinsdag, in de achtste finales van het WK voetbal. Want keert de weer herstelde Stefanie van der Gragt terug in de basis?</p>
<p>Op de drukbezochte persconferentie aan de vooravond van het duel in Rennes wilde Wiegman daar niets over zeggen. 's Middags trainde Oranje met alle 23 speelsters, dus ook met Van der Gragt, die de laatste twee groepsduels aan zich voorbij moest laten gaan.</p>
<p>Met Dominique Bloodworth, Anouk Dekker en Van der Gragt heeft Wiegman drie opties voor de twee posities centraal achterin. Wie er speelt, blijft nog even geheim. "We wegen de voors en tegens tegen elkaar af. Het is een luxe en moeilijke keuze voor de coach, maar ik hoop dat ik hier nog veel van die keuzes mag maken. Morgen zullen jullie het weten", aldus Wiegman.</p>
<h2>Revanchegevoelens</h2>
<p>Tijdens het WK van 2015 was Japan in de achtste finales verantwoordelijk voor de uitschakeling van Oranje. "Japan is een toptegenstander, heel vaardig en heel dynamisch. Maar wij hebben ook kwaliteiten en zijn in vier jaar tijd heel erg gegroeid", zei Wiegman.</p>
<p>In de spelersgroep leven wel wat revanchegevoelens, bevestigde DaniÃ«lle van de Donk, die naast de bondscoach zat. "We willen gewoon winnen natuurlijk. De vorige keer is dat niet gelukt, hopelijk nu wel. Het is een nieuw toernooi met nieuwe kansen."</p>
<h2>Strafschoppen oefenen</h2>
<p>Nu de knock-outfase op het WK is aangebroken, is er een kans dat het duel met Japan op strafschoppen uitdraait. Het Nederlands elftal heeft daar in Frankrijk niet specifiek op geoefend, vertelde Van de Donk. "Niet als groep, maar je kunt op strafschoppen oefenen als je wil. Daar hebben we de vrijheid in gekregen."</p>
<p>Tijdens de voorbereiding in Nederland hebben de voetbalsters wel uitvoerig op strafschoppen getraind. Met behulp van theorie, vertelde Wiegman, en hulp van twee keepers van het Nederlandse mannenelftal, Kenneth Vermeer en Jeroen Zoet. "We waren met de mannen aan het trainen, dus we hebben samen met de mannen wat penalty's genomen."</p>
<p>De bondscoach leek overigens onder de indruk van de drukte in de perszaal in Rennes. "Op het EK was het uiteindelijk ook wel zo druk, maar ik heb de journalisten toen niet geteld. Het geeft in ieder geval aan op wat voor podium we spelen, het is een WK."</p>
<p>Overigens ging niet alles even soepel tijdens de persconferentie. Er werd gestoeid met een bal en flesjes drinken, die ter promotie op tafel stonden, en met de oortjes om de Japanse tolk te horen.</p>
