---
layout: post
title: "Architect renovatie Binnenhof aan de kant gezet en krijgt 2,7 miljoen euro mee"
date: Tue, 03 Sep 2019 15:30:54 +0200
category: nieuws
externe_link: "https://nos.nl/l/2300176"
feature_image: "https://nos.nl/data/image/2019/09/03/574679/1008x567.jpg"
---

<p>De architecten van bureau OMA zijn niet langer verbonden aan de renovatie van het Binnenhof. Staatssecretaris Knops heeft het contract met het bureau van architect Ellen van Loon verbroken, omdat er bij de gebruikers van de gebouwen "geen draagvlak" is voor haar plannen. Knops betaalt OMA 2,7 miljoen euro als afkoopsom, schrijft hij aan de Tweede Kamer.</p>
<p>Architect Pi de Bruijn, die in de jaren negentig de nieuwbouw van de Tweede Kamer ontwierp, gaat nu een nieuw plan maken voor de renovatie van dat deel van het complex.</p>
<p>De parlementsgebouwen in Den Haag moeten opgeknapt worden, omdat ze allerlei technische gebreken vertonen en niet meer brandveilig zijn. Architect Van Loon van OMA kreeg in 2017 aanvankelijk de opdracht om een ontwerp te maken.</p>
<h2>Vertrouwen</h2>
<p>De laatste tijd bleek dat veel Kamerleden helemaal niets zien in de plannen van Van Loon. Ze vinden de schetsen die zij maakte getuigen van grootheidswaan. Kamervoorzitter Arib zei dat het gebouw "niet verminkt" mocht worden. Het gebouw zou helemaal op de schop gaan, terwijl de Kamerleden vooral een sobere en doelmatige renovatie willen. Zij suggereerden Pi de Bruijn bij het project te betrekken. In hem hebben ze wel vertrouwen.</p>
<p>Knops zei begin deze zomer dat hij ging zoeken naar een oplossing met het gerenommeerde Rotterdamse architectenbureau OMA. Als de Kamer echt van haar af wilde, zou dat geld gaan kosten, hield Knops de Kamer voor. Nu is dus duidelijk hoeveel: 2,7 miljoen.</p>
<p>Pi de Bruijn is nu de eindverantwoordelijke architect voor een belangrijk deel van de Tweede Kamer, de nieuwbouw, die dateert uit de jaren 90. De oudere gebouwen worden aangepakt door Architecten Cie.</p>
<p>Voor de renovatie van het Binnenhof is in totaal 475 miljoen euro uitgetrokken. De Eerste en Tweede Kamer verhuizen volgend jaar voor vijf en een half jaar naar elders in Den Haag, om de bouwvakkers hun werk te laten doen.</p>
