---
layout: post
title: "Sport Kort: Volleyballers Orion grijpen landstitel"
date: Sun, 12 May 2019 19:53:00 +0200
category: sport
externe_link: "https://www.telegraaf.nl/sport/3573330/sport-kort-volleyballers-orion-grijpen-landstitel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2e51bcc6-74ed-11e9-9489-02c309bc01c1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten</p> <p>21.35 uur: Motorcrosser Antonio Cairoli heeft zijn leidende positie in de strijd om de wereldtitel in de MXGP verstevigd. De Italiaan schreef voor eigen publiek in Mantova de Grote Prijs van Lombardije op zijn naam. De KTM-coureur won zowel de eerste als de tweede manche. In de WK-stand heeft Cairoli een voorsprong van 40 punten op de Sloveen Tim Gajser, die in het eindklassement van de GP genoegen moest nemen met de zesde plek.
19.52 uur: De waterpolosters van GZC Donk hebben voor de elfde keer de landstitel gepakt. De ploeg uit Gouda versloeg titelverdediger Polar Bears in de finale. De best-of-threeserie moest via strafworpen worden beslist en daarin vertolkte keepster Debby Willemsz de hoofdrol. Willemsz, die onlangs stopte als international, stopte twee strafworpen van Polar Bears. De derde wedstrijd in de finale was na reguliere speeltijd in 9-9 geëindigd.</p><p>19.49 uur: De Nederlandse BMX’ers hebben de wereldbekerwedstrijden op hun thuisbaan Papendal gedomineerd. Niek Kimmann won zowel zaterdag als zondag met overmacht bij de mannen, bij de vrouwen gingen de zeges naar Judy Baauw en wereldkampioene Laura Smulders. „Een ’double Dutch’. We konden ons geen beter weekeinde wensen”, zei Kimmann.</p><p>19.00 uur: De Duitse oud-wielrenner Danilo Hondo heeft bekend dat hij in 2011 bloeddoping heeft gebruikt. Hij was klant van de omstreden Duitse sportarts Mark Schmidt. De voormalige prof van teams als Gerolsteiner en Lampre heeft dat toegegeven in een interview met de sportredactie van de ARD.</p><p>18.58 uur: De volleyballers van Achterhoek Orion hebben in Groningen op sensationele wijze de Nederlandse titel veroverd. De club uit Doetinchem sloeg toe in de vijfde en beslissende wedstrijd tegen Abiant Lycurgus: 2-3. De thuisploeg won de eerste twee sets (25-21 en 25-22), maar kon het daarna niet afmaken. In de spectaculaire derde set liet de titelhouder liefst vijf kampioenspunten onbenut.</p><p>13.56 uur: Ante Covic wordt vanaf komend seizoen de nieuwe trainer van Hertha BSC. De club, waar Karim Rekik en Javairo Dilrosun voetballen, maakte bekend dat de in Berlijn geboren Kroaat de opvolger van Pal Dardai wordt.</p><p>12.26 uur: De Nederlandse estafette op de 4 x 400 meter heeft zich geplaatst voor het WK atletiek in Doha. De atletes Madiea Ghafoor, Lieke Klaver, Femke Bol en Lisanne de Witte wonnen bij de World Relays in het Japanse Yokohama de B-finale in een tijd van 3.29,03 en voldeden daarmee aan de eis van een top tien plaats. Het kwartet bleef België en Duitsland voor. De Nederlandse mannen op de 4 x 400 meter grepen naast een WK-ticket. Jochem Dobber, Terrence Agard, Liemarvin Bonevacia en Tony van Diepen eindigden met 3.05,35 als vijfde, waar een plaats bij de eerste twee nodig was.</p><p>11.48 uur: Langeafstandzwemmer Ferry Weertman is net naast het podium geëindigd bij de wereldbekerwedstrijd op de Seychellen. De olympisch kampioen eindigde als vierde op de 10 kilometer in de Marathon Swim Series in 1 uur 56 minuten en 4 seconden. De Fransman Marc-Antoine Olivier was twee seconden sneller en pakte de zege voor de Australiër Nicholas Sloman en de Hongaar Kristof Rasovszky.</p><p>10.52 uur: De Nederlandse roeisters hebben de eerste wereldbekerwedstrijd in het Bulgaarse Plovdiv afgesloten met vier gouden medailles. Aletta Jorritsma en José van Veen begonnen de dag met goud in de twee-zonder. De vrouwen acht sloot de finaledag af met een overtuigende zege. Daartussenin was er goud voor de vier-zonder en voor Lisa Scheenaard in de skiff.</p>
