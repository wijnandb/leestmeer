---
layout: post
title: "Sport Kort: Prosinecki stapt op bij Bosnië"
date: Sun, 08 Sep 2019 23:05:00 +0200
category: sport
externe_link: "https://www.telegraaf.nl/sport/1679582183/sport-kort-prosinecki-stapt-op-bij-bosnie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/869c4026-d27c-11e9-a59e-0218eaf05005.jpg"
---

<p>In de rubriek Sport Kort hebben we aandacht voor de overige sportgebeurtenissen. Dagelijks verzamelen we hier het korte nieuws van alle kanten.</p><p>Wielrennen: Tweede plaats Terpstra in Amerika</p><p>23.06 uur: Anne Terpstra is bij de afsluitende wereldbekerwedstrijd in het Amerikaanse Snowshoe als tweede geëindigd. Terpstra moest alleen wereldkampioene Pauline Ferrand-Prévot voor zich dulden. Ze kwam vier seconden later over de finish. Anne Tauber kwam als 24e binnen.</p><p>In het eindklassement van de wereldbeker eindigde Terpstra als vierde. De eindzege ging naar de Amerikaanse Kate Courtney, die Jolanda Neff en Ferrand-Prévot voorbleef. Tauber eindigde in het klassement als zesde.</p><p>De Zwitser Lars Forster won de laatste wereldbekerwedstrijd bij de mannen. Hij passeerde in de slotfase wereldkampioen Nino Schurter, die zich vrijdag met de zege in de korte race al had verzekerd van de eindzege in het klassement. Hij bleef Mathieu van der Poel, die ontbrak in de VS, ruim voor. Milan Vader eindigde in Snowshoe als 24e op ruim twee minuten van Forster.</p><p>Duatlon: Bronzen medaille voor De Groot</p><p>20.03 uur: Daan de Groot heeft de bronzen medaille veroverd op het wereldkampioenschap lange afstand. De oud-wielrenner, die in mei de Europese titel veroverde, legde het in het Zwitserse Zofingen af tegen de Belg Diego Van Looy en de Zwitser Jens-Michael Gossauer, respectievelijk de winnaars van goud en zilver. Bij de vrouwen ging de titel naar de Zwitserse Nina Zoller in 7.14.54. De Nederlandse Ann Schoot Uiterkamp werd vierde in 7.39.03.</p><p>Honkbal: Honkballers verrassend onderuit</p><p>19.36 uur: Nederland heeft bij de Europese titelstrijd in Duitsland verrassend verloren van Tsjechië. Oranje ging in Bonn met 6-8 onderuit. Het was pas de tweede nederlaag van Nederland tegen de Tsjechen in dertien onderlinge duels.</p><p>Nederland opende het EK zaterdag met een wedstrijd tegen Groot-Brittannië. Dat duel moest bij een stand van 10-2, in het voordeel van Oranje, in de negende inning worden afgebroken wegens duisternis. Maandag speelt de ploeg in Bonn tegen Zweden. Oranje moet in Duitsland bij de eerste vijf eindigen om zich te plaatsen voor het olympisch kwalificatietoernooi, direct na het EK in Italië. Daar staat één ticket voor Tokio 2020 op het spel.</p><p>Wielrennen: Van Poppel derde in Frankrijk</p><p>19.00 uur: Boy van Poppel is als derde gefinisht in de GP de Fourmies in Frankrijk. De 31-jarige wielrenner van Roompot-Charles moest in de sprint na 205 kilometer met start en finish in het Noord-Franse Fourmies de Duitse sprinter Pascal Ackermann en de Belg Jasper Philipsen voor zich dulden.</p><p>Ackermann was Philipsen een dag eerder in de Brussels Cycling Classic ook net voorgebleven. De Duitse sprinter van Bora-hansgrohe eindigde toen echter als tweede achter de Australiër Caleb Ewan. In de GP des Fourmies was hij wel duidelijk de snelste. De Duitser won de wedstrijd een jaar eerder ook al. De Franse sprinter Nacer Bouhanni kwam in de sprint hard ten val.</p><p>Voetbal: Prosinecki stapt op na mislukte missie</p><p>18.35 uur: Bondscoach Robert Prosinecki van Bosnië-Herzegovina heeft zijn ontslag ingediend. Dat deed de Kroatische oud-international kort na de nederlaag (4-2) zondag in de EK-kwalificatiewedstrijd in en tegen Armenië. Zijn ploeg won afgelopen vrijdag nog met 5-0 van Liechtenstein.</p><p>Het Bosnische team staat in groep J met zeven punten uit zes duels op de vierde plaats. Daarmee is de ploeg van Prosinecki vrijwel uitgeschakeld voor EK-deelname. „Nog niet alles is verloren, maar kwalificatie was mijn doel. Ik voel me verantwoordelijk en treed daarom nu terug”, liet de oud-speler van onder meer Real Madrid en FC Barcelona weten.</p><p>Veldrijden: Kaptheijns doet van zich spreken in Eeklo</p><p>17.35 uur: Maud Kaptheijns heeft in Eeklo de eerste veldrit van het seizoen op haar naam geschreven. De 24-jarige Nederlandse, die rijdt voor Pauwels Sauzen-Bingoal, versloeg in de sprint haar landgenote Inge van der Heijden en de Britse Anna Kay.</p><p>De Belg Laurens Sweeck pakte de zege bij de mannen. Hij bleef zijn landgenoten Eli Iserbyt en Quinten Hermans voor. Wereldkampioen Mathieu van der Poel en de nog geblesseerde Wout van Aert ontbraken in Eeklo. De veldrit in Eeklo maakt deel uit van de Ethias Cross, voorheen Brico Cross, een serie van acht losstaande wedstrijden.</p><p>Voetbal: Ook Gündogan verlaat Duitse kamp</p><p>16.59 uur: Bondscoach Joachim Löw van Duitsland kan in de EK-kwalificatiewedstrijd tegen Noord-Ierland, maandagavond in Belfast, niet beschikken over Ilkay Gündogan. De middenvelder van Manchester City heeft zich wegens een griepinfectie moeten afmelden. Hij reisde zondag vanuit Hamburg nog wel mee met de Duitse selectie naar Belfast, maar vertrok weer snel uit het spelershotel.</p><p>Nico Schulz viel zaterdag al weg uit de Duitse selectie. De international van Borussia Dortmund ondervindt te veel last van zijn linkervoet. Hij was in de wedstrijd tegen Nederland basisspeler. Voor het duel met Noord-Ierland, de koploper in de poule, heeft Löw nu nog zestien veldspelers beschikbaar.</p><p>Wielrennen: Trentin zegeviert in tweede etappe Ronde van Groot-Brittannië</p><p>16.54 uur: Matteo Trentin heeft de tweede rit gewonnen in de Ronde van Groot-Brittannië. De Italiaan van Mitchelton-Scott was de snelste in de sprint van de etappe over 165,9 kilometer met start en finish in Kelso. Hij bleef de Belg Jasper De Buyst en Mike Teunissen voor.</p><p>Dylan Groenewegen, die zaterdag de eerste etappe had gewonnen, zat niet in de voorste groep. Hij finishte op ruime achterstand en verloor daarmee de leiderstrui aan Trentin. De Italiaan heeft elf seconden voorsprong op zijn landgenoot Davide Cimolai en De Buyst. Teunissen volgt op 13 seconden.</p><p>Wielrennen: Majerus wint 22e editie Boels Ladies Tour</p><p>16.30 uur: Christine Majerus heeft de 22e editie van de Boels Ladies Tour gewonnen. De Luxemburgse verdedigde haar leidende positie met succes in de slotetappe van Nijmegen naar Arnhem over 154,8 kilometer. De etappe werd gewonnen door de Italiaanse Chiara Consonni van Valcar Cylance Cycling.</p><p>Majerus had na de vierde etappe een voorsprong van 30 seconden op de Duitse Lisa Klein in het algemeen klassement. De wielrenster van Boels-Dolmans kwam in de eerste groep als tiende binnen en verzekerde zich van de eindzege. Amy Pieters en Annemiek van Vleuten kwamen in de slotkilometers ten val.</p><p>In de sprint in Arnhem leek het een duel tussen Lorena Wiebes en de Italiaanse Marta Bastianelli te gaan worden, maar Consonni, goed in positie gebracht door een teamgenote, verraste de sprintsters en bleef Wiebes en Lucinda Brand voor. De 20-jarige Italiaanse boekte haar eerste profzege.</p><p>Badminton: Caljouw wint overtuigend in Charkov</p><p>16.26 uur: Mark Caljouw heeft het internationale toernooi van Charkov gewonnen. De als eerste geplaatste Nederlander won zondag in de finale met overtuigende cijfers van Ade Resky Dwicahyo uit Azerbeidzjan: 21-15 21-10. De partij duurde 35 minuten. Voor Caljouw was het zijn eerste toernooi sinds het WK in augustus in Basel. Daar verloor hij al in de eerste ronde.</p><p>Motorcross: Herlings domineert alweer als vanouds</p><p>14.54 uur: Motorcrosser Jeffrey Herlings heeft alweer ouderwets gedomineerd in de MXGP. De onttroonde wereldkampioen won de eerste manche in de Grote Prijs van Turkije. Het was zijn eerste zege na zijn comeback.</p><p>Herlings reed dit jaar nauwelijks een race in het wereldkampioenschap door lang blessureleed. Hij miste de eerste zeven races van het seizoen door een voetblessure en liep kort na zijn rentree een enkelblessure op, die hem nog eens zes grands prix aan de kant hield.</p><p>Voetbal: Helmond Sport bezorgt Eindhoven eerste verlies</p><p>14.52 uur: FC Eindhoven is in de eerste divisie niet langer ongeslagen. Het elftal van trainer Ernie Brandts verloor met 1-0 bij Helmond Sport.</p><p>Bodi Brusselers maakte in de 85e minuut het doelpunt. De invaller werd buiten het strafschopgebied aangespeeld en schoot van grote afstand raak.</p><p>Eindhoven heeft na vijf speelronden tien punten en staat daarmee tweede. Koploper De Graafschap heeft ook tien punten, maar de Doetinchemmers hadden daar een wedstrijd minder voor nodig.</p><p>Helmond Sport nam dankzij de eerste zege afstand van de onderste plaatsen.</p><p>Atletiek: Nageeye door barrière op halve marathon</p><p>14.02 uur: Abdi Nageeye heeft als eerste Nederlander de halve marathon onder het uur gelopen. Hij liep in de Great North Run in het Britse Newcastle de 21,1 kilometer in 59 minuten en 55 seconden. Nageeye eindigde met die tijd in de topwedstrijd als derde achter de Britse winnaar Mo Farah (59.07) en de Ethiopiër Tamirat Tola (59.13).</p><p>Nageeye dook daarmee ruim onder het Nederlands record dat hij in februari van dit jaar in Japan op 1 uur en 24 seconden zette. De geboren Somaliër is in voorbereiding op de marathon van Amsterdam op 20 oktober, waar hij een aanval wil doen op het Nederlands record, dat hij in april van dit jaar in de marathon van Rotterdam op 2.06.17 zette. Hij doet niet mee aan de WK in Doha, die eind deze maand beginnen.</p><p>De 36-jarige Farah won de Great North Run voor de zesde keer op rij. De race in Newcastle staat te boek als grootste halve marathon ter wereld. Zondag stonden er 57.000 deelnemers aan de start.</p><p>Tennis: Burger kansloos in finale Praag</p><p>12.55 uur: Arantxa Rus heeft het ITF-tennistoernooi van Marbella op haar naam geschreven. De 28-jarige Nederlandse was in de finale met 6-2 6-2 te sterk voor de Spaanse Marina Bassols Ribera.</p><p>Voor Rus, die op de wereldranglijst de 104e positie inneemt en in Marbella als eerste was geplaatst, is het haar zesde titel dit jaar.</p><p>In Praag slaagde Cindy Burger er niet in de finale te winnen. De Nederlandse moest haar meerdere erkennen in thuisspeelster Jesika Maleckova. Burger won maar drie games tegen de als vijfde geplaatste Tsjechische: 6-1 6-2.</p><p>Burger, 583e op de wereldranglijst, moest zeven partijen winnen (drie in het kwalificatietoernooi en vier in het hoofdschema) om de eindstrijd te bereiken.</p><p>Voetbal: Ecuador, Colombia en Peru willen WK</p><p>10.40 uur Ecuador wil in 2030 het wereldkampioenschap voetbal organiseren. President Lenín Moreno meldt op Twitter dat zijn land zich samen met Colombia en Peru kandidaat gaat stellen.</p><p>Het is het tweede Zuid-Amerikaanse bid voor de organisatie van het WK. Argentinië, Uruguay, Paraguay en Chili willen het evenement ook gezamenlijk organiseren. Het WK van 2030 is ook populair op andere continenten. Marokko heeft verregaande interesse. Ook Engeland (samen met Schotland, Wales, Noord-Ierland en Ierland) overweegt zich kandidaat te stellen, net als het kwartet Bulgarije, Griekenland, Roemenië en Servië.</p><p>Het WK van 2022 is in Qatar en vier jaar later zijn de Verenigde Staten, Canada en Mexico aan de beurt.</p>
