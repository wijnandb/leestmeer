---
layout: post
title: "Gehavende Groenewegen kan breed lachen na zege met extra glans"
date: Thu, 20 Jun 2019 22:07:22 +0200
categories: 
- sport 
- wielrennen 
externe_link: "https://nos.nl/l/2289944"
feature_image: "https://nos.nl/data/image/2019/06/20/558007/1008x567.jpg"
---

<p>"Ik denk dat vannacht niet mijn beste nacht gaat worden...", zei Dylan Groenewegen donderdagavond met een brede lach enkele uren na afloop van zijn mooie overwinning in de eerste etappe van de ZLM Tour.</p>
<p>De 25-jarige sprinter van Jumbo-Visma won de massasprint in Heinkenszand weliswaar met groot machtsvertoon, maar was even daarvoor snoeihard tegen het asfalt geknald. En dat leverde behoorlijke schaafwonden op, constateerde ook zijn vriendin Nine Storms op Twitter.</p>
<p>"Ik ben een beetje stijf van de valpartij en mijn rug en mijn heup liggen redelijk open", somt een goedgeluimde Groenewegen op. "Het zijn behoorlijke schaafwonden, maar alles beweegt nog. Dus verder gaat het wel goed."</p>
<p>De Amsterdammer werd na zijn val snel door zijn ploeg teruggebracht naar voren. "Ik wilde snel een nieuwe fiets en weer door. De ploeg bracht me naar voren en toen won ik ook nog. Het geeft de overwinning wel een beetje extra glans."</p>
<h2>Niet voorzichtiger</h2>
<p>Groenewegen is niet de eerste deelnemer aan de komende Tour de France die hard is gevallen. Klassementsrenners als Tom Dumoulin, Chris Froome en Geraint Thomas gingen hem voor, waarbij de eerste twee in ieder geval niet van start zullen gaan in Frankrijk.</p>
<p>Groenewegen maakt zich daar verder niet druk om. "Als je voorzichtiger doet, lijkt het wel of je juist eerder valt. Ik doe gewoon mijn ding. Het hoort er een beetje bij en het is lullig dat het gebeurt. Maar gelukkig val ik hier en hopelijk dan niet meer in de Tour."</p>
