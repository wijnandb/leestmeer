---
layout: post
title: "'Djokovic een machine die niet emotioneert, Federer is Mozart die ontroert'"
date: Tue, 16 Jul 2019 06:56:17 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/qmGMzVjPxHw/2293659"
feature_image: "https://nos.nl/data/image/2019/07/16/563783/1008x567.jpg"
---

<p>Wat moet Novak Djokovic doen om het Wimbledon-publiek de komende jaren wél voor zich te winnen? Onder meer over die vraag bogen de gasten van het Sportforum van Langs de Lijn En Omstreken zich.</p>
<p>Djokovic stond na afloop met de beker in zijn handen. Als het aan het Londense publiek lag, ging de trofee echter naar tegenstander Roger Federer. De Zwitser kon op veel meer steun rekenen vanaf de tribunes.</p>
<p>"Dat is ook een beetje de tragiek van Djokovic", weet journalist Robèrt Misset, die namens de Volkskrant present was bij het grastoernooi. "Hij wil graag populair zijn en doet soms te populair, terwijl hij gewoon zichzelf moet blijven."</p>
<p>Misset doelt bijvoorbeeld om de imitaties die Djokovic doet van andere toptennissers. "En bij Roland Garros speelt hij vaak de dag ervoor de dj."</p>
<p>Volgens de tennisvolger wordt Djokovic ook minder aanbeden dan bijvoorbeeld Federer en Rafael Nadal vanwege zijn manier van spelen. "Het is een machine, een Ferrari die waanzinnig is afgesteld, maar minder emotie oproept. Federer is die poëet, is Mozart, is ballet, is poëzie. Dat ontroert."</p>
<p>"Rivaliteit heeft ook tegenpolen nodig", vult Ronald Waterreus, oud-doelman van PSV en groot sportliefhebber, aan. "Anders werkt het niet. Als we nog een type als Federer hadden gehad, hadden we allemaal geklaagd dat het eenheidsworsten zijn."</p>
<p>"Maar ligt het ook niet aan het tennispubliek?", vraagt wielerploegleider Michiel Elijzen zich af. "Ik vergelijk Djokovic een beetje met Peter Sagan. Dat is ook een grappenmaker, iemand die populair wil zijn. Dat vinden we allemaal prachtig."</p>
<h2>Beste aller tijden?</h2>
<p>Dankzij de winst loopt Djokovic een grandslamtitel in op recordhouder Federer. De 37-jarige Zwitser staat op twintig, de 33-jarige Nadal op achttien en de 32-jarige Djokovic op zestien. "Als hij fit blijft, zie ik hem de twintig wel halen", stelt Misset.</p>
<p>Hij vervolgt: "Ik heb altijd gezegd dat Federer de beste tennisser aller tijden is. Ook qua speelstijl en het is een echte ambassadeur van de sport. Maar misschien moeten we tegen die tijd de discussie heropenen."</p>
<p>Jumbo-Visma is op dit moment met vier ritzeges de gevierde ploeg in de Tour de France. En dus gaat het veelal over de successen binnen het Nederlandse team. Maar de formatie krijgt ook minder leuke vragen voor de kiezen.</p>
<p>Zo valt de laatste dagen het woord ketonen, een voedingssupplement dat niet op de lijst met verboden middelen staat en een prestatiebevorderend effect zou kunnen hebben.</p>
<h2>Fatsoen</h2>
<p>In ieder geval doet Jumbo-Visma niet geheimzinnig. De renners gebruiken het middel en geven dat openlijk toe. Een goede zaak, vindt Elijzen. "Je hoort wel in het peloton dat het veel wordt gebruikt en ik denk dat het goed is dat ze daar openheid over geven."</p>
<p>Waterreus sluit zich daarbij aan. Volgens hem laat het zien hoe de ploeg de laatste jaren gegroeid is. "Want in de tijd van Rabobank gingen bij dit soort zaken alle deuren dicht en werd de bus met tweehonderd kilometer per uur verplaatst."</p>
<p>"Nu geven ze op een fatsoenlijke manier antwoord op vragen. Een van de redenen van het goede presteren dit moment, is ook omdat ze iedereen open te woord durven te staan", aldus Waterreus.</p><img src="http://feeds.feedburner.com/~r/nossporttennis/~4/qmGMzVjPxHw" height="1" width="1" alt=""/>
