---
layout: post
title: "Oud-president Morsi van Egypte in rechtszaal overleden"
date: Mon, 17 Jun 2019 18:10:04 +0200
categories: 
- entertainment 
- opinie 
externe_link: "https://www.telegraaf.nl/nieuws/993138409/oud-president-morsi-van-egypte-in-rechtszaal-overleden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b36939c6-9125-11e9-a826-0218eaf05005.jpg"
---

<p class="intro">De afgezette Egyptische president Mohamed Morsi is dood. Hij viel volgens de staatstelevisie flauw in de rechtszaal en is vervolgens overleden.</p> <p>Ingewijden bevestigen het overlijden van de 67-jarige oud-president. „Hij was voor de rechter ongeveer 20 minuten aan het woord. Daarna werd hij erg opgewonden en viel hij flauw”, zegt een bron. „Hij is daarna snel overgebracht naar het ziekenhuis, waar hij overleed.”</p><p>Morsi, die lid was van de Moslimbroederschap, was maar kort president. Hij won de verkiezingen die volgden op de val van het bewind van Hosni Mubarak en regeerde Egypte ongeveer een jaar. Het leger schoof hem in 2013 opzij na massale demonstraties tegen zijn bewind. Daarna kwam generaal Abdul Fatah al-Sisi aan de macht.</p><p>Spionage</p><p>De oud-president zou in de rechtbank zijn geweest vanwege een spionagezaak. Dat had te maken met vermeende contacten met de Palestijnse Hamas-beweging. Morsi was na de staatsgreep al veroordeeld tot een gevangenisstraf van twintig jaar. Dat had te maken met de dood van demonstranten.</p><p>Morsi hield op zijn eerste procesdag in 2013 vol dat hij de legitieme president van zijn land was. „Dit was een militaire staatsgreep. De leiders van de coup zouden vervolgd moeten worden”, zei hij. De autoriteiten besloten later hem in een geluidsdichte glazen kooi te zetten om verdere onderbrekingen te voorkomen.</p><p>Over de doodsoorzaak van de gewezen leider is nog niets bekendgemaakt, maar zijn gezondheid zou zijn verslechterd tijdens zijn jarenlange gevangenschap.</p><p>De Turkse president Recep Tayyip Erdogan heeft bedroefd gereageerd op de dood van Mursi, met wie hij nauwe banden onderhield. Hij noemde de huidige Egyptische president Sisi in Istanbul een „tiran” en een couppleger. „Het Westen bleef zwijgen”, zei Erdogan, die Morsi omschreef als „martelaar.”</p>
