---
layout: post
title: "Dag na handhaving kondigt Fortuna vertrek trainer Eijer aan"
date: Mon, 13 May 2019 08:59:52 +0200
category: sport
externe_link: "https://nos.nl/l/2284389"
feature_image: "https://nos.nl/data/image/2019/05/13/549592/1008x567.jpg"
---

<p>Fortuna Sittard kan een dag na de handhaving in de eredivisie op zoek naar een nieuwe trainer: René Eijer verlaat de club na dit seizoen. "Dat zijn beide partijen na een uitgebreide evaluatie in goed overleg overeengekomen", melden de Limburgers.</p>
<p>De 56-jarige Eijer lijdt aan de ziekte MS en is daardoor in fysiek opzicht beperkt. Fortuna wil dat de hoofdtrainer komend seizoen juist meer veldwerk zal verrichten. "Als er zaken voorgedaan moeten worden, moet ik afhaken", laat Eijer weten.</p>
<h2>Minder voldoening</h2>
<p>Hij licht zijn besluit verder toe: "Als je als staf meer met linies wil trainen, kan ik daar minder aan toevoegen. Daardoor haal ik een stuk minder voldoening uit mijn job. Maar ik ben nog niet klaar, want ik hoop in de toekomst mijn kennis en ervaring elders in te kunnen zetten."</p>
<p>Gisteren sprak René Eijer nog vol trots over de handhaving van Fortuna, dat vorig jaar nog in de eerste divisie speelde. "Ik vind het echt een wereldprestatie van de jongens."</p>
<p>Eijder zit woensdag tegen Feyenoord voor het laatst op de bank bij de nummer vijftien van de eredivisie. Hij werd vorig jaar aangesteld als hoofdtrainer van Fortuna, maar assistent Kevin Hofland deed het meeste werk. Hij kan geen hoofdtrainer worden omdat hij de juiste papieren nog niet bezit.</p>
<p>"René is het type Engelse manager", laat algemeen directeur Ivo Pfennings weten. "Het is gebleken dat wij toch een ander soort trainer zoeken die ook de rol van veldtrainer op zich kan nemen. Ik roep de fans op om op grootse wijze afscheid te nemen van René. Dat heeft hij absoluut verdiend! De handhaving komt mede op zijn conto."</p>
