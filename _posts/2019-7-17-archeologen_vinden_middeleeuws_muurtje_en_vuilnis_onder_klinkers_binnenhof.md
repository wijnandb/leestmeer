---
layout: post
title: "Archeologen vinden middeleeuws muurtje en vuilnis onder klinkers Binnenhof"
date: Wed, 17 Jul 2019 17:50:13 +0200
category: politiek
externe_link: "https://nos.nl/l/2293905"
feature_image: "https://nos.nl/data/image/2019/07/17/564153/1008x567.jpg"
---

<p>Bij opgravingen op het Binnenhof is een stenen muurtje uit de dertiende eeuw gevonden. Het is tussen 1250 en 1300 gebouwd met kloostermoppen. </p>
<p>Bij de stenen zijn ook potscherven en dierlijke botten gevonden. "Er bestond destijds geen vuilophaaldienst, dus het vuilnis kwam in de grond terecht", zei de Haagse archeoloog Monique van Veen bij de bekendmaking van de archeologische ontdekking.</p>
<p>De afdeling archeologie en de gemeente Den Haag zijn blij met de recente opgraving. Het geeft weer een scherper beeld van het middeleeuwse Binnenhof. Rond 1230 streken de graven van Holland neer bij een duinmeertje, de huidige Hofvijver. Het hof groeide in de eeuwen daarna uit tot het centrum van de macht van Holland. "Alles wat we in de grond vinden kan ons meer vertellen over de ontstaansgeschiedenis van het Binnenhof en de stad", zegt Van Veen.</p>
<p>De archeologen zijn niet zelf op zoek gegaan naar het middeleeuwse materiaal, maar konden 'meeliften' met het deze week gestarte funderingsonderzoek van het Rijksvastgoedbedrijf (RVB).</p>
<p>In de aanloop naar de renovatie wil het RVB weten hoe het met de oude funderingen van het historische complex is gesteld. Nu er toch enkele meters in de grond wordt gegraven, kunnen de archeologen ook hun werk doen. Van Veen: "Archeologen willen zoveel mogelijk materiaal met rust laten en werken alleen met materiaal dat toch open komt te liggen. Dat is onze ethiek."</p>
<h2>Raadspensionaris</h2>
<p>De Haagse archeologen voelen daarom niet voor een actieve zoektocht naar de stoffelijke resten van de in 1619 geÃ«xecuteerde raadspensionaris Johan van Oldenbarnevelt. SP-Kamerlid Van Raak wil dit al jaren en onlangs vroeg ook premier Rutte zich af of er een onderzoek mogelijk is naar "de grootste staatsman uit onze geschiedenis".</p>
<p>Van Oldenbarnevelt ligt waarschijnlijk begraven in de grafkelder onder de Eerste Kamer, eens de plek van de gesloopte Hofkapel. Er liggen daar mogelijk nog meer resten van graven en gravinnen. De Rijksdienst voor Cultureel erfgoed doet een verkennend onderzoek naar de mogelijkheden voor het vinden van het graf van de staatsman. Het kan nog enkele maanden duren voor er duidelijkheid is.</p>
<h2>Lichaamsdelen</h2>
<p>Hoofd archeologie Corien Bakker vreest voor een eindeloze zoektocht. De kans bestaat dat in de grafkelder honderden botjes op een hoop liggen en dat het lastig is om daar Van Oldenbarnevelt tussen te vinden. Het is ook mogelijk dat hij, of lichaamsdelen van hem, verplaatst zijn naar andere steden; dat was gebruikelijk in die tijd.</p>
<p>Het middeleeuwse muurtje verdwijnt binnenkort weer onder de grond, alleen de botjes worden schoongemaakt en gearchiveerd. Er worden de komende twee tot drie weken nog vier andere funderingsonderzoeken gedaan en ook daar kijken de archeologen mee.</p>
