---
layout: post
title: "Terwijl niemand kijkt, rijdt Carapaz zich deze Giro de geschiedenisboeken in"
date: Sun, 02 Jun 2019 10:06:07 +0200
categories: 
- sport 
- wielrennen 
externe_link: "https://nos.nl/l/2287264"
feature_image: "https://nos.nl/data/image/2019/06/02/554105/1008x567.jpg"
---

<p>Een tijdrit van zeventien kilometer is voor Richard Carapaz de laatste horde naar een sensationele eindzege in de Giro d'Italia. Lang wordt hij niet serieus genomen door de grote jongens. En daar krijgen ze spijt van.</p>
<p>Carapaz slaat deze Giro twee keer genadeloos toe op een moment dat de focus ergens anders ligt. Zo wint de Ecuadoriaan stilletjes de vierde etappe terwijl alle camera's gericht zijn op de bloedende knie van Tom Dumoulin.</p>
<p>Nadat de topfavoriet voor de eindzege geblesseerd heeft opgeven, escaleert de ruzie tussen de kanshebbers Vincenzo Nibali en Primoz Roglic in etappe veertien. Carapaz ontsnapt aan de aandacht en soleert naar zijn tweede etappezege én het roze.</p>
<p>Nog steeds niets aan de hand, denken ze bij Bahrain-Merida. De trainer van Nibali verwacht niet dat Carapaz het hoge tempo volhoudt. "We hopen dat hij een keer ontploft", zegt Paolo Slongo.</p>
<p>Het is echter Roglic die twee dagen later moet afhaken. Mede door materiaalpech valt de Sloveen ver terug in het algemeen klassement, waardoor het onwaarschijnlijk lijkt dat hij dat met een goede tijdrit in Verona nog kan repareren.</p>
<p>"Dat ik nu deze roze trui draag, is voor iedereen een verrassing", weet Carapaz. "Ecuador heeft grotere atleten in andere sporten, maar nu word ik ook bekender."</p>
<h2>Vorig jaar vierde</h2>
<p>Dat hij zijn jongensdroom verwezenlijkt, komt gezien zijn vierde plek in het eindklassement van vorig jaar niet helemaal uit de lucht vallen. Ook dan valt alles precies op zijn plek voor Carapaz.</p>
<p>Door de afwezigheid van Alejandro Valverde en Nairo Quintana krijgt jong talent de kans in de ploeg van Movistar. Carapaz herstelt net op tijd van een knieblessure om aan de start te verschijnen in Jeruzalem.</p>
<p>Carapaz rijdt een tijdje in de jongerentrui en wint de achtste etappe op de top van Montevergine Di Mercogliano. "Deze Giro heeft mijn ogen geopend. Ik droom van nog mooiere resultaten", zegt hij dan hoopvol.</p>
<p>Stilletjes blijft Carapaz nu zijn werk doen. Nibali rijdt een paar keer bij hem weg, maar net zo vaak komt de kleine Ecuadoriaan terug in het wiel van de tweevoudig winnaar van de Ronde van Italië (2013 en 2016).</p>
<p>In de laatste bergrit is het Carapaz zelf die met zijn collega's van Movistar in de beslissende kilometers het tempo bepaalt.</p>
<p>De 'Locomotief van Carchi' komt straks pas in Verona tot stilstand. Van de renners boven in het klassement heeft hij zich volledig kunnen onttrekken aan alle rivaliteit. Om in de luwte heel stilletjes toe te slaan.</p>
<p>Carapaz behoort vanaf vanmiddag zelf tot de grote jongens. Hij hoopt dat het succes aanstekelijk werkt voor jongeren in zijn geboorteland. Maar ook in het peloton zullen ze voortaan wat harder gaan trappen als hij in beeld komt.</p>
