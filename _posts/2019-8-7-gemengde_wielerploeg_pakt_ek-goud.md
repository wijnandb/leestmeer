---
layout: post
title: "Gemengde wielerploeg pakt EK-goud"
date: Wed, 07 Aug 2019 15:48:25 +0200
categories: 
- sport 
- wielrennen 
externe_link: "https://www.telegraaf.nl/sport/185152854/gemengde-wielerploeg-pakt-ek-goud"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6446d82e-b91d-11e9-b83c-0218eaf05005.jpg"
---

<p class="intro">Nederland heeft woensdag goud veroverd op het onderdeel mixed relay, dat op het Europese kampioenschap wielrennen in Alkmaar zijn vuurdoop beleefde.</p> <p>Het Nederlandse drietal mannen bestond uit Bauke Mollema, Ramon Sinkeldam en Koen Bouwman. Zij werden halverwege afgelost door Floortje Mackaij, Riejanne Markus en Amy Pieters.</p><p>Beide equipes reden een ronde van 22 kilometer. Gezamenlijk kwamen ze tot een tijd van 52 minuten en 48 seconden.</p><p>Het zilver in de Noord-Hollandse Kaasstad ging naar Duitsland, dat 14 seconden moest prijsgeven. Italië was één minuut en 24 seconden langzamer en pakte brons.</p><p>„Heel mooi dit”, concludeerde Mollema na afloop. „En dat in ons eigen land. Iedereen, zowel de mannen als de vrouwen, was zeer gemotiveerd om te winnen. Het was ook echt een teamprestatie. Nu ga ik even rusten, na het rijden van de Giro en de Tour. Maar hier wilde ik per se meedoen.”</p><p>Nederland zou eigenlijk aantreden met Chantal Blaak en Marianne Vos, maar beiden meldden zich af. Riejanne Markus verving Blaak, Floortje Mackaij werd door bondscoach Loes Gunnewijk aangewezen als vervangster van Vos.</p>
