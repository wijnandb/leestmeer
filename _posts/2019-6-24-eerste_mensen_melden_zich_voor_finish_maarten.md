---
layout: post
title: "Eerste mensen melden zich voor finish Maarten"
date: Mon, 24 Jun 2019 16:29:36 +0200
category: binnenland
externe_link: "https://www.telegraaf.nl/nieuws/2079562130/eerste-mensen-melden-zich-voor-finish-maarten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8a7587ac-9695-11e9-9adb-02d1dbdc35d1.jpg"
---

<p class="intro">Leeuwarden maakt zich op voor de finish van Maarten van der Weijden, die aan het laatste stuk is begonnen van zijn Elfstedenzwemtocht in Friesland. Hij wordt rond 19.30 uur aan de finish bij de Bonkevaart verwacht.</p> <p>Enkele uren voordat hij arriveert, hebben zich naar schatting al enkele honderden mensen verzameld op recreatieterrein De Grote Wielen. Deze locatie is gekozen omdat hier ook de Elfstedentocht van 1963 eindigde, maakte de organisatie bekend. Ook is op andere plekken langs de Bonkevaart "alleen riet te zien", aldus de organisatie over de locatie. Daar zijn tachtig 'meezwemmers', die vooruit waren gezwommen, al aangekomen.</p><p>Van der Weijden wordt opgevangen door genodigden, familie, vrienden en pers op een speciaal terrein bij een restaurant. Voor het toegestroomde publiek is er een apart terrein waar grote schermen zijn opgezet, waarop zij de aankomst kunnen volgen. Dit terrein werd rond 16.00 uur geopend. Wegens de hitte wordt water uitgedeeld. Er is plek voor 5000 mensen.</p><p>Van der Weijden wordt nog steeds door heel veel mensen langs het water en op bruggen enthousiast toegejuicht en aangemoedigd. Hij is sinds vrijdag bezig aan zijn monstertocht om geld op te halen voor kankeronderzoek.</p><p>Hoogwaardigheidsbekleders zijn ook op weg om Van der Weijden aan te moedigen en straks te verwelkomen in de Friese hoofdstad. Zo liet sportminister Bruno Bruins weten dat hij komt en zullen ook de burgemeester en commissaris van de Koning in Friesland, respectievelijk Ferd Crone en Arno Brok, de atleet opwachten.</p><p>Het programma voor de finish is kort, maar krachtig: "Maarten komt aan, maakt de stand bekend en vertrekt", zo meldt de organisatie.</p>
