---
layout: post
title: "Maleisische regering blijft MH17-bewijs bekritiseren"
date: Fri, 28 Jun 2019 17:12:56 +0200
category: nieuws
externe_link: "https://nos.nl/l/2291093"
feature_image: "https://nos.nl/data/image/2019/06/28/559776/1008x567.jpg"
---

<p>De regering van Maleisië blijft kritiek uiten op het onderzoek naar de MH17-ramp door het internationale onderzoeksteam JIT. Na de premier en een oud-ambassadeur zegt nu ook de Maleisische minister van Buitenlandse Zaken te twijfelen aan het geleverde bewijs.</p>
<p>Het JIT maakte vorige week bekend dat vier mannen vervolgd worden voor moord op de inzittenden van de MH17. Bij de crash in 2014 kwamen alle 298 inzittenden om het leven, onder wie 193 Nederlanders en 43 Maleisiërs.</p>
<p>Het internationale onderzoeksteam stelde vorig jaar vast dat het vliegtuig was neergehaald door een Russische Buk-raket. De vier Russische en Oekraïense verdachten waren betrokken bij het transport van de raket van Rusland naar het oosten van Oekraïne.</p>
<h2>'Geen solide bewijs'</h2>
<p>Volgens de Maleisische minister van Buitenlandse Zaken, Saifuddin Abdullah, heeft het JIT geen "concreet bewijs gelinkt aan de verdachten". Hij ziet het onderzoek als "een nog lopend proces" omdat er volgens hem nog geen solide bewijs is geleverd.</p>
<p>Zijn uitspraken komen nadat de premier van Maleisië het verzamelde bewijs al in twijfel trok. Hij noemde het onderzoek "politiek gemotiveerd", met als doel Rusland zwart te maken. Verder zei hij niet te weten wie de raket had afgevuurd. Het was niet voor het eerst dat hij kritiek uitte op het onderzoek.</p>
<p>Ook een Maleisische oud-ambassadeur in Nederland schreef vorige week dat het JIT weinig bewijs heeft en veel vragen onbeantwoord heeft gelaten.</p>
<p>Premier Mark Rutte zei vorige week zich te kunnen voorstellen dat nabestaanden teleurgesteld zijn over de uitlatingen van de Maleisische premier en dat de uitspraken verwarring zaaien. "Dat is de reden dat Buitenlandse Zaken in contact is getreden met Maleisië. Ik vind het correct om eerst af te wachten wat daar uit komt."</p>
<h2>'Maleisië staat achter JIT'</h2>
<p>De Maleisische uitspraken zijn des te opvallender omdat het land deel uitmaakt van het JIT. De Maleisische onderzoekers in het team zeiden zelf, na vragen van Nieuwsuur, achter het onderzoek te staan. En in antwoord op Kamervragen laat minister Ferd Grapperhaus van Justitie en Veiligheid vandaag weten dat, ondanks de uitspraken van de premier, Maleisië naar inschatting van het kabinet "onverminderd achter het werk van het JIT staat".</p>
<p>Onder meer in een brief van de Maleisische ambassadeur in Nederland werd "het JIT-commitment van Maleisië" bevestigd, schrijft Grapperhaus.</p>
<p>"De uitspraken van de Maleisische minister-president hebben vooralsnog geen gevolgen gehad voor de samenwerking van de getroffen landen. Het kabinet betreurt de verwarring, en zal in de contacten met Maleisië het belang van ondubbelzinnige communicatie over het commitment van Maleisië aan het JIT onder de aandacht blijven brengen."</p>
<p>Overigens heeft de reactie van Grapperhaus geen betrekking op de uitspraken van de Maleisische minister van vandaag.</p>
