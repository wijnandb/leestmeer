---
layout: post
title: "Staatssecretaris geeft meer gedetailleerde informatie over misdrijven asielzoekers"
date: Mon, 01 Jul 2019 16:18:00 +0200
category: politiek
externe_link: "https://nos.nl/l/2291492"
feature_image: "https://nos.nl/data/image/2019/07/01/560406/1008x567.jpg"
---

<p>Staatssecretaris Broekers-Knol van Justitie en Veiligheid heeft meer informatie naar buiten gebracht over zedendelicten en pogingen tot doodslag en moord door asielzoekers. Daaruit blijkt dat er vorig jaar sprake was van twaalf aanrandingen. Eén asielzoeker werd veroordeeld wegens ontucht met kinderen en één keer was sprake van doodslag, in een steekpartij. Verder zijn er twee asielzoekers veroordeeld voor een poging tot doodslag.</p>
<p>Onder de voorganger van Broekers-Knol, Harbers, waren meldingen van deze misdrijven terechtgekomen onder de noemer 'overig'. Dat kostte Harbers de kop omdat de indruk werd gewekt dat ernstige misdrijven werden weggemoffeld.</p>
<p>Staatssecretaris Broekers-Knol biedt in haar brief openheid van zaken over veroordelingen voor zedendelicten en pogingen tot doodslag en moord. Een aantal rechtszaken loopt nog, dus mogelijk neemt het aantal veroordelingen nog toe.</p>
<h2>Arbeidsintensief</h2>
<p>Onder de categorie 'overig' vielen in totaal duizend geregistreerde delicten, ook misdrijven als huisvredebreuk en diefstal. Hoeveel veroordelingen er voor dit soort andere 'overige' delicten zijn geweest, is niet bekend. Volgens Broekers-Knol is nadere duiding van de cijfers erg arbeidsintensief, omdat dat handmatig moet gebeuren.</p>
<p>Daarom is ervoor gekozen om alleen de cijfers over "een tweetal grote en/of ernstige categorieën delicten" verder uit te diepen, namelijk doodslag en moord en zedendelicten, schrijft de staatssecretaris aan de Tweede Kamer. Broekers-Knol wijst erop dat daar ook de meeste vragen over zijn gesteld in het Kamerdebat en door de media.</p>
<h2>Informatievoorziening</h2>
<p>Broekers-Knol zegt het "zeer" te betreuren dat door de gekozen weergave van de cijfers "een negatief beeld is ontstaan over de informatievoorziening van het ministerie van Justitie en Veiligheid op dit punt". Ze wil de informatievoorziening aan de Tweede Kamer daarom verbeteren.</p>
