---
layout: post
title: "US Open: Exit titelhoudster Osaka, Schwartzman door"
date: Mon, 02 Sep 2019 23:37:00 +0200
category: sport
externe_link: "https://www.telegraaf.nl/sport/1938309214/us-open-exit-titelhoudster-osaka-schwartzman-door"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cd4bdff0-cdd0-11e9-bef2-02c309bc01c1.jpg"
---

<p class="intro">Diego Schwartzman heeft voor de tweede keer de laatste acht bereikt op de US Open.</p> <p>De Argentijnse tennisser schakelde in de vierde ronde de als zesde geplaatste Duitser Alexander Zverev uit. De nummer 21 van de wereld zegevierde in vier sets: 3-6 6-2 6-4 6-3. Zverev had tegen de Zuid-Amerikaan zijn service niet onder controle. Hij liet onder meer 17 dubbele fouten noteren.</p><p>Schwartzman, die in 2017 eveneens de kwartfinales in New York haalde, wist bij een grandslamtoernooi nog nooit de halve eindstrijd te bereiken. Het zal dit jaar opnieuw moeilijk worden. Hij speelt in de kwartfinales tegen de winnaar van het duel tussen de als tweede geplaatste Spanjaard Rafael Nadal en de Kroaat Marin Cilic, de nummer 22 van de plaatsingslijst.</p><p>Titelverdedigster Osaka buigt voor Bencic</p><p>De US Open is titelverdedigster Naomi Osaka in de vierde ronde kwijtgeraakt. De Japanse nummer 1 van de plaatsingslijst boog in twee sets voor de Zwitserse Belinda Bencic: 5-7 4-6. Voor Bencic, als dertiende geplaatst, is het de tweede keer dat ze in de kwartfinales staat van het grand slam in New York. Ze speelde een sterke wedstrijd tegen Osaka, waarin ze bijzonder weinig fouten maakte.</p><p>De Zwitserse staat in de kwartfinales tegen de Kroatische Donna Vekic, die in haar partij uit de vierde ronde de Duitse Julia Görges bedwong in drie sets: 6-7 (5) 7-5 6-3. Görges had op haar beurt in de derde ronde Kiki Bertens uitgeschakeld.</p><p>Bencic zette Osaka meteen onder druk door haar in de eerste game al te breken. Ze had in het vervolg van de partij meestal een antwoord op de slagen van Osaka en bleef vooral zelf ook goed serveren. Osaka leek wel wat last te hebben van haar linkerknie, waar een bandage omheen zat. Nadat Bencic in de tweede set na een dubbele fout van Osaka 3-2 voor kwam, nam ze het initiatief volledig over. Het was overigens al de derde keer dit jaar dat de 22-jarige Zwitserse van de één jaar jongere Osaka won.</p><p>„De uitdaging was groot en ik wist dat ik mijn beste spel moest laten zien. Zaak was de harde service van Osaka zien te pareren”, vertelde Bencic na afloop. „Ik sla meestal niet de meeste aces of winners, ik moest het tactisch doen op de baan. Als een soort schaken.”</p><p>Na de uitschakeling van Osaka is Elina Svitolina nog de hoogst geplaatste speelster in het toernooi. De Oekraïense nummer vijf van de plaatsingslijst neemt het in de vierde ronde op tegen de Britse Johanna Konta.</p><p>Primeur voor Berrettini in New York</p><p>De Italiaanse tennisser Matteo Berrettini heeft voor de eerste keer in zijn loopbaan de laatste acht bereikt op een grandslamtoernooi. De nummer 25 van de wereldranglijst was bij de US Open in drie sets te sterk voor de ongeplaatste Rus Andrei Roeblev. Na 2 uur en 10 minuten was de 23-jarige Italiaan in New York zeker van de winst: 6-1 6-4 7-6 (6).</p><p>Berrettini, die op Wimbledon dit jaar de vierde ronde haalde, speelt in de kwartfinales tegen de Fransman Gaël Monfils of de Spanjaard Pablo Andujar.</p>
