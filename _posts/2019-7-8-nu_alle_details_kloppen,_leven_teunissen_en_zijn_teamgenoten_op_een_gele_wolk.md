---
layout: post
title: "Nu alle details kloppen, leven Teunissen en zijn teamgenoten op een gele wolk"
date: Mon, 08 Jul 2019 06:14:53 +0200
category: sport
externe_link: "https://nos.nl/l/2292535"
feature_image: "https://nos.nl/data/image/2019/07/08/561972/1008x567.jpg"
---

<p>Jumbo-Visma domineerde het Grand Départ van de Tour de France in Brussel. Twee etappes leverden twee overwinningen op, voor het eerst sinds 1987 pakt een ploeg de dubbel in het openingsweekeinde van de grootste wielerkoers ter wereld.</p>
<p>"Dit was het beste weekeinde in de geschiedenis van de ploeg", zegt Jos van Emden, de Jumbo-Visma-renner die de Giro d'Italia reed en niet actief is in de Tour. "Ik had graag mijn steentje bijgedragen, want hier wordt de kroon op het werk gezet."</p>
<h2>'Wat ze doen, is fenomenaal'</h2>
<p>Zaterdag pakte Mike Teunissen tot verrassing van de hele wielerwereld de etappezege en de eerste Nederlandse gele trui in dertig jaar. Zondag onderstreepte Jumbo-Visma de suprematie door de ploegentijdrit met groot machtsvertoon te winnen.</p>
<p>Van Emden: "Een verschil van twintig seconden met de nummer twee (Ineos, de ploeg van Geraint Thomas, red.) is bijna vooroorlogs. Ik dacht dat er een meetfout gemaakt werd bij de eerste tijdmeting."</p>
<p>Ook oud-veldrijder en commentator Sven Nys is onder de indruk. "Wat Jumbo-Visma doet, is fenomenaal. Ze overklassen de tegenstanders."</p>
<p>In de zoektocht naar de architect van het succes in de ploegentijdrit wijzen Van Emden en Teunissen naar één man: trainer Mathieu Heijboer. "Hij is redelijk bescheiden, ik weet niet of hij het leuk vindt in de aandacht te staan", zegt Teunissen.</p>
<p>"Maar het is ongelofelijk hoe hij bezig is met de details van de ploegentijdrit. In het begin zie je dat niet, maar hij zei dat hij er drie, vier jaar geleden mee begonnen is. Dit is een hoogtepunt in dat werk."</p>
<p>Van Emden: "Mathieu is altijd bezig met de aerodynamica en hoe we het beste kunnen trainen. Daar neemt hij de hele ploeg in mee."</p>
<p>Bekijk hier het interview met Mathieu Heijboer, vlak na de winst:</p>
<p>De winst in de ploegentijdrit heeft tot gevolg dat Teunissen ook maandag in de gele trui mag starten. De magie die de leiderstrui met zich meebrengt, heeft hij zondag direct ervaren. "Ik probeerde zo weinig mogelijk verschil te maken met andere dagen, maar dat lukt eigenlijk niet. Normaal loop ik gemakkelijk door de mensenmassa, nu moeten ze allemaal wat van je."</p>
<p>Teunissen mocht niet alleen voor het geel naar het podium, hij kreeg ook de groene trui omgehangen. "Ik moet echt opletten", zegt hij over de vele truien die hij ineens krijgt. "Ik probeer zo veel mogelijk mee te pakken, maar je raakt het allemaal kwijt", lacht de Limburger.</p>
<h2>Teunissen kiest voor de zijkant</h2>
<p>Op het podium stond de leider in de Tour de France niet in het midden, maar helemaal aan de zijkant. Een bewuste keuze, zo blijkt. "Ik zei tegen die jongens: 'Ik ken het hier al, gaan jullie maar in het midden staan'."</p>
<p>Bekijk hier het interview met Mike Teunissen in De Avondetappe:</p>
<p>Bij succes van sporters duiken er geregeld jeugdfoto's op, zo ook bij Teunissen. Hij komt uit Ysselsteyn, in Noord-Limburg, ook de geboorte- en woonplaats van Peter Winnen, tweevoudig ritwinnaar op l'Alpe d'Huez. In 2005 al zaten ze samen op de fiets.</p>
<p>"Ik was twaalf, toen kreeg ik nog niet echt mee wat zijn palmares was. Hij volgt me op de voet en stuurde zaterdag nog een berichtje, dat is erg leuk. Ik denk dat het voor Ysselsteynse begrippen behoorlijk uniek aan het worden is."</p>
<p>Teunissen is op zijn 26ste bezig aan het jaar van zijn doorbraak. Hij won de ZLM Tour en de Vierdaagse van Duinkerke en werd bovendien zevende in Parijs-Roubaix. "Ik denk dat hij een beetje is onderschat", zegt Van Emden.</p>
<p>In 2015 werd Teunissen beroepsrenner bij Lotto-Jumbo, de voorganger van de huidige ploeg, maar na twee jaar vertrok hij naar Sunweb. "Wij waren tevreden met hem, hij hoefde niet weg. Maar Mike was zoekende, ondanks zijn talent."</p>
<h2>De grote, boze wielerwereld</h2>
<p>"Sommige renners hebben nu eenmaal wat langer nodig om sportief hun plekje te vinden, dat wordt nog weleens onderschat", vervolgt Van Emden. "Je komt van de amateurs in een grote, boze wereld. Opeens is wielrennen werk. Daar is niks mis mee, soms is het dan goed een stapje terug te doen."</p>
<p>Na twee seizoenen wilde Teunissen vaker zijn eigen geluk beproeven. Die kans kreeg hij bij Sunweb niet, waarna hij terugkeerde op het oude nest. "Mike kun je er goed bij hebben. Hij zegt waar het op staat en is altijd in voor een prikkelende opmerking."</p>
<p>Hoewel de meeste aandacht deze dagen uitgaat naar de man in het geel, zal bij Jumbo-Visma ook met veel genoegen worden gekeken naar de verrichtingen van kopman Steven Kruijswijk. Na het eerste weekeinde staat hij derde in het algemeen klassement en heeft hij een deel van zijn concurrenten voor het podium in Parijs al op serieuze achterstand gezet.</p>
<p>"Ik kan me niet herinneren dat een Nederlandse klassementsrenner zo goed begonnen is aan de Tour", zegt Theo Bos in De Avondetappe. "Als hij het niveau haalt van vorig jaar, kan hij de Tour winnen."</p>
<p>Van Emden hecht minder waarde aan de na twee dagen ontstane tijdsverschillen. "Bij pech of een slechte dag is het een peulenschil. Je moet het nu benaderen alsof je gelijkstaat met je concurrenten en ik geloof dat Steven dat ook doet."</p>
