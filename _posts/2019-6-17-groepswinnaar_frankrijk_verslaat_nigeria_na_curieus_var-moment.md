---
layout: post
title: "Groepswinnaar Frankrijk verslaat Nigeria na curieus VAR-moment"
date: Mon, 17 Jun 2019 22:57:53 +0200
category: sport
externe_link: "https://nos.nl/l/2289479"
feature_image: "https://nos.nl/data/image/2019/06/17/557372/1008x567.jpg"
---

<p>Gastland Frankrijk gaat ondanks een moeizame wedstrijd als groepswinnaar verder op het WK voetbal. De Françaises versloegen Nigeria met 1-0 dankzij een curieuze penalty in het slotkwartier.</p>
<p>Nigeria zit door het resultaat in de wachtkamer of het na de groepsfase nog bij de vier beste nummers drie hoort.</p>
<p>Aanvankelijk viel er bar weinig te beleven in Rennes, totdat Ngozi Ebere in de 73ste minuut een schop tegen de linkerkuit van de Française Kadidiatou Diani gaf in het zestienmetergebied.</p>
<h2>VAR Makkelie komt twee keer in actie</h2>
<p>Arbiter Melissa Borjas was het ontgaan, maar videoscheidsrechter Danny Makkelie adviseerde haar het moment nogmaals te beoordelen en Borjas gaf toen alsnog een strafschop.</p>
<p>Wendie Renard miste aanvankelijk (paal), maar kreeg een herkansing omdat doelvrouw Chiamaka Nnadozie niet op de doellijn stond bij de strafschop, aldus de opnieuw in actie gekomen VAR. Renard faalde niet nog een keer en schonk Frankrijk daarmee de (groeps)winst.</p>
<p>Frankrijk speelt zondag in Le Havre zijn achtstefinaleduel tegen de nummer drie uit groep C, D of E.</p>
<p>Noorwegen, dat Zuid-Korea met 2-1 versloeg, eindigde in groep A als tweede. De Noorsen treffen zaterdag de nummer twee van groep C.</p>
