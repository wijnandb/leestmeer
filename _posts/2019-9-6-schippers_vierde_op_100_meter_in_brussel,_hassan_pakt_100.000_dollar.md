---
layout: post
title: "Schippers vierde op 100 meter in Brussel, Hassan pakt 100.000 dollar"
date: Fri, 06 Sep 2019 20:37:39 +0200
category: sport
externe_link: "https://nos.nl/l/2300639"
feature_image: "https://nos.nl/data/image/2019/09/06/575489/1008x567.jpg"
---

<p>Dafne Schippers is in Brussel, bij de laatste Diamond League-wedstrijd van het seizoen, vierde geworden op de 100 meter. Met 11,22 gaf ze veel toe op de topdrie.</p>
<p>Europees kampioene Dina Asher-Smith zegevierde in 10,88, waarmee ze 0,03 sneller was dan haar snelste tijd van het seizoen. Shelley-Ann Fraser-Pryce werd tweede in 10,95 en Marie-Josée Ta Lou finishte als derde na 11,09.</p>
<h2>WK Atletiek</h2>
<p>Schippers was teleurgesteld na afloop. In de warming-up kreeg ze veel last van haar rug. "Ik heb vooral op fysiotafel gezeten en dat zag ik terug in mijn start. De tweede helft was iets beter, maar hiervoor kom ik natuurlijk niet naar Brussel", aldus de sprintster. </p>
<p>Schippers had dit seizoen al 11,04 gelopen. Haar persoonlijke record staat op 10,81. Ze moet richting dat PR om kans te maken op medailles op de WK, eind september in Doha. Binnenkort gaat de Nederlandse op trainingskamp in Turkije. "Daarna hoop ik op de WK op het juiste moment te pieken."</p>
<h2>Hassan pakt weer 50.000 euro</h2>
<p>Sifan Hassan was in Brussel oppermachtig op de 5.000 meter. Onbedreigd liep ze in 14,26.26 naar de overwinning, voor Letesenbet Gidey die tweede werd (14,29.54). De Duitse Konstanze Klosterhalfen werd met 14,29.89 derde.</p>
<p>Op een kilometer voor het eind leek de Nederlandse verrast te worden door een versnelling van Gidey, want Hassan zat helemaal achterin het veld en moest in haar eentje het gat met de Ethiopische (en de drie andere koploopsters) dichten. Dat bleek geen probleem voor Hassan, die vervolgens zelf in de slotronde de beslissende demarrage plaatste.</p>
<p>Vorige week won Hassan ook al de 1500 meter met overmacht bij de Diamond League-wedstrijden in Zürich. Na haar overwinning in Brussel op de 5.000 meter, die haar ook 50.000 euro oplevert, laat de Nederlandse in een week tijd maar liefst 100.000 euro op haar bankrekening bijschrijven.</p>
<h2>Agard en Bonevacia niet naar WK</h2>
<p>Terrence Agard en Liemarvin Bonevacia deden in België nog een ultieme poging zich te plaatsen voor de WK op de 400 meter. Agard, de Nederlands kampioen op deze afstand, eindigde in de B-race als vierde in 46,29. Daarmee zat hij bijna een seconde boven de limiet van 45,30. </p>
<p>Bonevacia, de Nederlands recordhouder met 44,72, probeerde de limiet op de 400 meter te slechten bij een wedstrijd in het Spaanse Andujar. Ook hij slaagde niet in zijn missie; hij kwam tot 46,04.</p>
