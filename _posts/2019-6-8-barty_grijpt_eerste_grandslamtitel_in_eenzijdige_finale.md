---
layout: post
title: "Barty grijpt eerste grandslamtitel in eenzijdige finale"
date: Sat, 08 Jun 2019 17:47:51 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/0aPUlSnR4Kg/2288184"
feature_image: "https://nos.nl/data/image/2019/06/08/555516/1008x567.jpg"
---

<p>Ashleigh Barty heeft voor het eerst in haar loopbaan een grandslamtoernooi gewonnen. De 23-jarige Australische, als achtste geplaatst, was in de finale van Roland Garros met 6-1, 6-3 te sterk voor de pas negentienjarige Markéta Vondrousová.</p>
<p>Barty is vanaf maandag de nieuwe nummer twee van de wereld.</p>
<p>Het is haar vijfde WTA-titel en pas de eerste op gravel. Ze was in negentien grandslamtoernooien nog nooit verder dan de kwartfinales gekomen en had in Parijs nog nooit de derde ronde bereikt. Barty treedt met haar overwinning in de voetsporen van Margaret Court en Evonne Goolagong, de enige Australischen die Roland Garros al eens wisten te winnen.</p>
<p>De ongeplaatste Vondrousová had op weg naar haar eerste grandslamfinale geen set verloren. Tegen Barty kwam de mondiale nummer 38 er in de eerste set niet aan te pas.</p>
<p>De Australische was oppermachtig in de rally's en schier onpasseerbaar aan het net. Vondrousová, met 27 zeges tegenover vijf nederlagen sinds de Australian Open de succesvolste speelster op de WTA-tour, bleef vechten, maar het zat haar ook niet mee.</p>
<p>Zo werd ze in de eerste game van de tweede set gebroken na drie gelukkige ballen van Barty. De Australische bleef daarna uiterst kalm, serveerde ijzersterk en gaf de break voorsprong niet meer weg.</p><img src="http://feeds.feedburner.com/~r/nossporttennis/~4/0aPUlSnR4Kg" height="1" width="1" alt=""/>
