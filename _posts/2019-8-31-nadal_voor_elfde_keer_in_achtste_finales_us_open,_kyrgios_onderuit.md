---
layout: post
title: "Nadal voor elfde keer in achtste finales US Open, Kyrgios onderuit"
date: Sat, 31 Aug 2019 23:43:34 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/KVaZPki6YiY/2299805"
feature_image: "https://nos.nl/data/image/2019/08/31/574021/1008x567.jpg"
---

<p>Rafael Nadal heeft zich ten koste van Chung Hyeon geplaatst voor de achtste finales van de US Open. Het was voor de als tweede geplaatste Spanjaard de elfde keer dat hij zich bij de laatste zestien in New York speelde: 6-3, 6-4, 6-2.</p>
<p>Chung, vorig jaar nog halvefinalist op de Australian Open, speelde zeker niet slecht, maar desondanks kende Nadal in de derde ronde weinig problemen met de Zuid-Koreaan. De tweevoudig winnaar van de US Open zag er scherp uit en stuurde de qualifier alle kanten op.</p>
<p>De Zuid-Koreaan, die eerder Fernando Verdasco na een vijfsetter uit het toernooi knikkerde, had in twee eerdere ontmoetingen met Nadal geen set gewonnen en dat bleef zo. Hij kwam er na twee uur spelen achter dat de ene Spanjaard de andere niet is.</p>
<h2>Roeblev schakelt Kyrgios uit</h2>
<p>Voor Nick Kyrgios viel het doek. De als 28ste geplaatste Australiër was met 6-7 (5), 6-7 (5), 3-6 niet opgewassen tegen Andrej Roeblev.</p>
<p>De twee kunnen qua karakter nauwelijks meer van elkaar verschillen: waar de Rus stoïcijns zijn punten bij elkaar sprokkelt, is Kyrgios een vaatje buskruit dat voortdurend tegen zichzelf moppert. Hun speelstijl lijkt meer op elkaar: de eerste set (tiebreak) duurde mede door zeven games op love slechts 35 minuten.</p>
<p>Het kantelpunt van de partij volgde in de tweede tiebreak. Kyrgios verspeelde een 4-0 voorsprong en dat kwam keihard aan. Roeblev bleef onverstoorbaar doorspelen, maar met de winst eenmaal binnen schreeuwde hij het uit.</p>
<h2>Ook Monfils verder</h2>
<p>Gaël Monfils behaalde ten koste van Denis Shapovalov de achtste finales. De Fransman won de aantrekkelijke partij met 6-7 (5), 7-6 (4), 6-4, 6-7 (6), 6-3.</p>
<p>Aanvankelijk zag het er niet goed uit voor Monfils, die zijn 32ste verjaardag vierde. Shapovalov won de eerste set en mocht zelfs bij 5-4 serveren voor de winst in de tweede. Monfils sleepte er echter een tiebreak uit, die hij ook won en daardoor raakte de 20-jarige Canadees in een langdurige dip.</p>
<p>Monfils kwam een dubbele break voor in de vierde set, waarop Shapovalov besloot va banque te spelen. Dat ging hem heel goed af: hij sleepte er een vijfde set uit, maar daarin ging het alsnog mis.</p><img src="http://feeds.feedburner.com/~r/nossporttennis/~4/KVaZPki6YiY" height="1" width="1" alt=""/>
