---
layout: post
title: "Medvedev knokt zich via Djokovic naar finale in Cincinnati"
date: Sun, 18 Aug 2019 09:49:51 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/U8--2RVhxao/2297971"
feature_image: "https://nos.nl/data/image/2019/08/18/570908/1008x567.jpg"
---

<p>Daniil Medvedev heeft ten koste van Novak Djokovic de finale bereikt van het masterstoernooi in het Amerikaanse Cincinnati. De Russische tennisser boekte met 3-6, 6-3, 6-3 een knappe zege op de nummer één van de wereld.</p>
<p>Medvedev leek op weg naar de uitgang, maar halverwege set twee ging hij zijn tweede opslag harder en gevarieerder slaan. Zo brak hij het ritme van de Servische titelverdediger.</p>
<p>Het zelfvertrouwen van de Rus groeide met ieder gewonnen punt en nadat Medvedev in de derde set een break had geplaatst, was hij oppermachtig. Met een duim omhoog kreeg hij na afloop een compliment van Djokovic, die met een prachtige return op matchpoint werd gepasseerd.</p>
<p>Medvedev speelt zondag voor de derde week op rij om de hoofdprijs, maar hij won nog niets. In Montreal verloor hij van Rafael Nadal (6-3, 6-0) en in Washington was Nick Kyrgios beter (7-6 (6), 7-6 (4)).</p>
<p>In de finale treft de nummer negen van de wereld de Belgische tennisser David Goffin. Goffin, de nummer negentien van de wereld, haalde voor het eerst een finale van een masterstoernooi dankzij een 6-3, 6-4 zege op Richard Gasquet.</p>
<p>Goffin is geen servicekanon, hij moet het hebben van zijn spreiding en loopvermogen en dat ondervond ook Gasquet. Een paar keer dacht de Fransman het punt al op zak te hebben, om Goffin de bal uit een vaak onmogelijke hoek te zien retourneren.</p>
<p>Als Gasquet zelf aan het lopen werd gezet, ging het net iets te vaak mis. Toch bleef het lang spannend, vooral door de fabuleuze enkelhandige backhand van Gasquet. Goffin bleek echter taaier.</p><img src="http://feeds.feedburner.com/~r/nossporttennis/~4/U8--2RVhxao" height="1" width="1" alt=""/>
