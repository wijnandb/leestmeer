---
layout: post
title: "Real Madrid duurste club ter wereld, Ajax gestegen op ranglijst"
date: Wed, 29 May 2019 13:10:13 +0200
categories: 
- financieel 
- economie 
externe_link: "https://nos.nl/l/2286819"
feature_image: "https://nos.nl/data/image/2018/05/26/475471/1008x567.jpg"
---

<p>Real Madrid is opnieuw de in financieel opzicht grootste club ter wereld met een waarde van 3,2 miljard euro. De afgelopen drie jaar was dat Manchester United, maar die club komt dit jaar 17 miljoen euro tekort om de lijst te aan te voeren. Jaarlijks publiceert accountantskantoor KPMG een lijst met de 32 duurste clubs ter wereld op basis van de ondernemingswaarde.</p>
<p>Ajax is gestegen naar de 27e plaats met een waarde van 315 miljoen. Hiermee is het de enige Nederlandse club op de lijst. Vorig jaar stonden de Amsterdammers twee plaatsen lager. Nadelig voor Ajax is dat de waarde van de clubs is bepaald is op 1 januari van dit jaar. Een paar maanden later bereikte Ajax de halve finales van de Champions League en genereerde daarmee miljoenen aan extra inkomsten.</p>
<p>Real Madrid en Manchester United zijn de enige teams die meer waard zijn dan 3 miljard euro. United was dat vorig jaar ook al. De top-5 bestaat verder uit Bayern München (2,7 miljard), FC Barcelona (2,7 miljard) en Manchester City (2,5 miljard).</p>
<p>Van de 32 teams komen er 27 uit de vijf grootste competities, namelijk Engeland, Spanje, Duitsland, Italië en Frankrijk.</p>
<p>De top-10 bestaat al drie jaar uit dezelfde clubs, waarvan zes uit de Engelse Premier League. Niet alleen financieel, maar ook sportief doen Engelse clubs het goed dit jaar. Zowel de Europa League-finale van vanavond als de Champions League-finale van zaterdag bestaat volledig uit Engelse clubs.</p>
<p>Valencia en Fenerbahçe vallen voor het eerst buiten de lijst van 32. Hiervoor zijn Celtic en Villarreal in de plaats gekomen.</p>
<p>Internazionale is vorig jaar 41 procent meer waard geworden en is daarmee de grootste stijger. Champions League-finalisten Liverpool en Tottenham volgen met een respectievelijke waardestijging van 33 en 31 procent. Galatasaray is de grootste daler met 26 procent.</p>
