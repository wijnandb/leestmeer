---
layout: post
title: "Valverde sprint op supersteil slotstuk naar winst zevende etappe Vuelta"
date: Fri, 30 Aug 2019 17:16:09 +0200
categories: 
- sport 
- wielrennen 
externe_link: "https://nos.nl/l/2299625"
feature_image: "https://nos.nl/data/image/2019/08/30/573661/1008x567.jpg"
---

<p>Wereldkampioen Alejandro Valverde heeft de zevende etappe in de Vuelta a España gewonnen. Op de supersteile slotklim Alto Mas de la Costa (4,1 kilometer à 12,3%) liet hij Primoz Roglic achter zich.</p>
<p>Dylan Teuns moest ruim voor de slotklim al lossen en verloor zijn rode trui aan Miguel Ángel López, die derde werd.</p>
<h2>Exit Formolo en Van Garderen</h2>
<p>Davide Formolo (betrokken in de grote crash in het peloton van gisteren) stapte vrijdagmorgen niet op in de 183,2 kilometer lange bergetappe naar Mas de la Costa. En Tejay van Garderen gaf ook op, niet lang na de start. Hij ervoer te veel lichamelijke klachten na zijn 'head first'-valpartij, donderdag, in de bosjes van een afdaling.</p>
<p>Veel ploegen wilden in de vlucht van de dag zitten. Net zoals gisteren probeerde Wout Poels een kopgroep op te zetten, maar zijn twee pogingen faalden. Dat kwam mede door het enorm hoge tempo in de beginfase. Het peloton legde bijna vijftig kilometer af in de eerste zestig koersminuten van de etappe.</p>
<p>Pas na anderhalf uur koers kreeg een tiental de ruimte van het peloton. Vier van die tien koplopers (Gianluca Brambilla, Jelle Wallays, Tomasz Marczynski en Philippe Gilbert) behaalden al eens een overwinning in de Ronde van Spanje.</p>
<h2>Tempo te hoog voor Teuns</h2>
<p>Toen de eerste van de vijf bergen op de route opdoemde, op zo'n 100 kilometer van de streep, nam Movistar de leiding in het peloton. Dat deed de voltallige Spaanse ploeg voor kopman Alejandro Valverde. De wereldkampioen had duidelijk zijn zinnen gezet op de overwinning op Alto Mas de la Costa.</p>
<p>Het stevige tempo van de knechten van Valverde werd ruim voor de slotklim al teveel voor rodetruidrager Dylan Teuns. Vooraan demarreerden Brambilla, Gilbert en de Colombianen Sebastian Henao en Sergio Henao uit de kopgroep die wel even standhield. In de eerste honderden meters van de slotklim werden Sergio Henao en Gilbert als laatsten van het oorspronkelijke tiental ingerekend door het peloton.</p>
<h2>Viertal vecht voor overwinning</h2>
<p>Nairo Quintana was de eerste van de klimmers die het probeerde op de door de renners genoemde 'wrede muur'. Primoz Roglic, Miguel Ángel López en Quintana's ploeggenoot Alejandro Valverde waren de enigen die de Colombiaan konden volgen.</p>
<p>Het kwartet ging, ondanks meerdere versnellingen van Quintana, gezamenlijk de laatste driehonderd meter in. Valverde, die tot twee keer toe door de versnellingen van zijn ploegmakker op een klein gaatje werd gezet, positioneerde zichzelf uitstekend en controleerde de sprint bergop vanaf de koppositie.</p>
<h2>López leider</h2>
<p>Op 150 meter voor de streep begon de Spanjaard met zijn spurt. Roglic kon eventjes volgen, maar moest zijn meerdere erkennen in de explosieve 39-jarige wereldkampioen.</p>
<p>López kwam op zes seconden als derde over de meet, maar dat was wel genoeg om de rode leiderstrui te heroveren. De Colombiaan van Astana verloor deze Ronde van Spanje al twee keer het rood, maar greep de leiding in het algemeen klassement voor de derde keer terug.</p>
