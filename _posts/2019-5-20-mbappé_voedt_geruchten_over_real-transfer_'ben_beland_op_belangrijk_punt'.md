---
layout: post
title: "Mbappé voedt geruchten over Real-transfer: 'Ben beland op belangrijk punt'"
date: Mon, 20 May 2019 10:57:05 +0200
category: sport
externe_link: "https://nos.nl/l/2285511"
feature_image: "https://nos.nl/data/image/2019/05/20/551312/1008x567.jpg"
---

<p>Kylian Mbappé staat open voor een nieuwe uitdaging. Nadat hij zondagavond was uitgeroepen tot beste speler in de Ligue 1, sprak de topscorer van Paris Saint-Germain in zijn speech ook even over zijn toekomst.</p>
<p>Mbappé heeft in Frankrijk nu alles gewonnen wat er te winnen valt. "Het moment is aangebroken om meer verantwoordelijkheden te nemen", zei de 20-jarige aanvaller. "Hopelijk is dat hier, met alle plezier, maar misschien ergens anders. Met een nieuw project."</p>
<p>Als hij bij Paris Saint-Germain blijft, moet er namelijk wel wat gebeuren. Het rommelt in de Franse hoofdstad, waar het Champions League-avontuur dit seizoen ondanks alle aangekochte sterren in de ploeg wederom uitliep op een mislukking. De Parijzenaars strandden in de achtste finales.</p>
<h2>Geen spanning</h2>
<p>In de Franse competitie werd zonder enige vorm van spanning dit seizoen alleen het kampioenschap binnengehaald. En intussen wordt streng in de gaten gehouden of de club de reglementen van Financial Fair Play wel naleeft en niet meer uitgeeft dan er binnenkomt.</p>
<p>Mbappé, die in 2017 voor 180 miljoen euro werd gekocht, speelde eind vorige maand nog een negatieve hoofdrol in de verloren bekerfinale tegen Stade Rennais. Daarin uitte hij kort voor tijd zijn frustratie over het moeizame spel van zijn ploeg met een brute charge op zijn tegenstander, die hem ook direct rood opleverde.</p>
<h2>Real Madrid</h2>
<p>Sinds de terugkeer van zijn landgenoot Zinedine Zidane bij Real Madrid wordt Mbappé echter ook gezien als het uithangbord van een nieuw elftal in de Spaanse hoofdstad.</p>
<p>Real, dat gisteren het seizoen afsloot als derde in La Liga met een achterstand van negentien punten op Barcelona, liet eerder al weten grof te gaan investeren in een team dat weer om de prijzen kan meespelen.</p>
<p>"Ik heb hier enorm veel ontdekt en geleerd", blikte Mbappé zondagavond terug op zijn twee seizoenen in Parijs, alsof hij daarmee al wilde zeggen dat zijn toekomst elders ligt. "Ik ben aangekomen op een belangrijk punt in mijn carrière."</p>
<p>Mbappé is met 32 goals momenteel topscorer van de Ligue 1, terwijl hij slechts 23 keer in de basis begon.</p>
<p>Met Frankrijk werd de dertigvoudig international in 2018 wereldkampioen.</p>
