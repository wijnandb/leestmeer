---
layout: post
title: "Duurzame wijnen rukken op: Franse wijn niet langer koning"
date: Tue, 20 Aug 2019 18:15:12 +0200
category: nieuws
externe_link: "https://nos.nl/l/2298296"
feature_image: "https://nos.nl/data/image/2019/08/20/571405/1008x567.jpg"
---

<p>"Proeven is ook een kunst", zegt Yves Krimpenfort, nadat hij een straaltje rode wijn in een emmertje heeft gespuugd. Daarvoor liet hij de wijn seconden lang van wang tot wang tollen. In zijn mond komt de rijpe smaak tot wasdom.</p>
<p>Krimpenfort (60) was een van de eerste professionele sommeliers van Nederland. Hij dronk zijn eerste glas met zijn grootvader op z'n zesde; het begin van een levenslange passie. Hij zit in de wijnhandel en hij organiseert proeverijen.</p>
<p>Hij is geschoold in een tijd dat de Franse wijn nog koning was. Wijn die je moest leren drinken. Stroef op de tong en met een lange, complexe afdronk. Die tijd is voorbij. Klassieke Franse wijnen uit Bordeaux en Bourgogne staan onder druk. Ze zouden ziekmakende pesticiden bevatten; het gevolg van de bestrijdingsmiddelen waarmee de druiven worden bespoten.</p>
<p>Daarnaast zijn traditionele Franse wijnen van de grote châteaux recent sowieso minder in trek, zegt Krimpenfort. "Het probleem voor moderne consumenten is dat ze eigenlijk te weinig achtergrondinformatie hebben over het hoe en waarom van Franse wijnen."</p>
<h2>'Klimaatverandering is godsgeschenk'</h2>
<p>Duurzamere wijnen, zoals die van wijndomein St. Martinus in het uiterste zuiden van Limburg, hebben juist het tij mee. Oenoloog Stan Beurskens kweekt hier de druivenrassen van de toekomst. "Laten we er niet omheen draaien", zegt hij tussen wijngaarden hoog boven het dorp Vijlen, "klimaatverandering is voor ons een godsgeschenk. Sinds 1985 houd ik hier de temperatuur bij. De zomers zijn nu twee graden warmer. Onze druiven worden nog rijper."</p>
<p>In de paden tussen de wijnranken snort een robot. Die verzamelt gegevens over de gezondheid van plant en druif. Die worden doorgezet naar computers en dienen daarna tot basis bij het machinaal omzetten van druiven in wijn.</p>
<p>De wijnen die Beurskens maakt zijn robotgeleid, computergestuurd, vrijwel onbespoten en duurzaam. "Een optelsom van alles. Nieuwe rassen, techniek en vooral logisch nadenken."</p>
<p>"Bezoekers van onze wijngaarden zeggen: 'D'r groeit hier onkruid.' Ja, dat klopt. Mensen zijn zo gewend dat alles onder de grond kapot gespoten wordt. Dat zit in ons systeem."</p>
<p>Over de Franse wijnen zegt Beurskens: "We zijn zo gewend aan de klassieke druivenrassen. Ik besef dat voor Fransen verandering niet gemakkelijk is als je een vader en een opa hebt die zeggen 'zo hebben we het altijd gedaan'. Maar de consument is er langzamerhand aan toe."</p>
<h2>Wijn van Brad Pitt is zomerhit</h2>
<p>De wijnwereld verandert razendsnel. Traditionele namen en landen staan onder druk, nieuwe druivenrassen dienen zich aan, jonge consumenten bepalen vooral zelf wat ze lekker vinden. Bij Gall &amp; Gall, met 600 winkels de grootste drankenspeciaalzaak van Nederland, kunnen ze erover meepraten. De zomerhit van 2019 is een Franse rosé van filmster en eigenaar van een wijndomein Brad Pitt: Studio.</p>
<p>"Er zit een mooi verhaal achter die fles", zegt hoofd wijnenverkoop Bastiaan Jurna. "Dat spreekt aan." Volgens Jurna zijn jongeren op zoek naar 'makkelijk drinkbare' wijnen. "Wijn die op dezelfde dag nog kan worden gedronken. Er is een toenemende belangstelling voor witte wijnen en rosé. En voor zoetere, zwoele rode wijnen."</p>
<p>Volgens Jorna is er in Frankrijk een verschuiving gaande. Naar andere gebieden, naar hippe wijnen. Vernieuwende, in het oog springende etiketten doen het goed. Gall &amp; Gall heeft nog steeds een ruim assortiment Bordeauxwijnen, maar Jurna erkent dat dit wijngebied flink onder druk staat. Hun onaantastbare positie zijn de traditionele Franse wijnen kwijt.</p>
