---
layout: post
title: "Federer klopt Monfils in Madrid en behaalt 1.200ste zege"
date: Thu, 09 May 2019 18:35:19 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/wBaY-4Bqaj4/2283877"
feature_image: "https://nos.nl/data/image/2019/05/09/548819/1008x567.jpg"
---

<p>Roger Federer heeft met de grootste moeite de kwartfinales bereikt van het masterstoernooi in Madrid. De Zwitser won in een schitterende partij met 6-0, 4-6, 7-6 (3) van Gaël Monfils uit Frankrijk. Bovendien boekte Federer de 1200ste zege in zijn loopbaan. Alleen Jimmy Connors heeft er meer (1274).</p>
<p>In de eerste set hoefde de tweevoudig winnaar in Madrid slechts negen punten aan zijn opponent te laten. In het vervolg liet de Fransman echter zijn klasse zien en was het tennis om van te smullen.</p>
<p>In de derde en beslissende set kreeg Monfils bij 6-5 twee keer een matchpoint. Federer werkte de eerste weg door op z'n tweede opslag gedurfd service-volley te spelen en ook het tweede overleefde hij overtuigend.</p>
<p>In de tiebreak had de Zwitser vervolgens twee matchpoints nodig voor de winst. Hij treft nu Dominic Thiem.</p>
<p>Novak Djokovic bereikte ook de laatste acht. De Serviër versloeg de Fransman Jérémy Chardy: 6-1, 7-6 (2).</p>
<p>Chardy (ATP-47) had alle 29 sets in hun twaalf eerdere duels verloren. Hij kreeg ditmaal wel een setpunt (op 5-4), maar sloeg de bal uit. Verder liet Djokovic, de mondiale nummer één en winnaar van het graveltoernooi in 2011 en 2016, het niet komen.</p>
<p>Djokovic treft in de kwartfinales Marin Cilic. De Kroaat knokte zich in dik twee uur langs Laslo Djere uit Servië: 4-6, 6-3, 6-2.</p>
<p>De Serviër (ATP-32) leek op weg naar een stunt, maar miste vier kansen op een 3-0 voorsprong in set twee. De als negende geplaatste Cilic nam de regie vervolgens over en drukte door.</p>
<p>In de avond schaarden ook Alexander Zverev en Rafael Nadal zich onder de laatste acht. De Duitser had zijn handen vol aan de Pool Hubert Hurkacz (3-6, 6-4, 6-4), terwijl de Spanjaard voor eigen publiek te sterk bleek voor Frances Tiafoe (6-3, 6-4). </p>
<h2>Exit Osaka</h2>
<p>Bij de vrouwen werd de als nummer één geplaatste Naomi Osaka in de kwartfinales uitgeschakeld. De Japanse verloor van de Zwitserse Belinda Bencic: 6-3, 2-6, 5-7.</p>
<p>Simona Halep kan Osaka aflossen als de nieuwe nummer één van de wereld. De Roemeense, die na een 7-5, 7-5 zege op Ashleigh Barty de laatste vier bereikte, moet dan wel het toernooi winnen.</p><img src="http://feeds.feedburner.com/~r/nossporttennis/~4/wBaY-4Bqaj4" height="1" width="1" alt=""/>
