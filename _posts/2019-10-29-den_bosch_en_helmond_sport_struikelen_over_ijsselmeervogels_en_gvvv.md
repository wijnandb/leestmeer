---
layout: post
title: "Den Bosch en Helmond Sport struikelen over IJsselmeervogels en GVVV"
date: Tue, 29 Oct 2019 21:39:58 +0100
category: sport
externe_link: "https://nos.nl/l/2308224"
feature_image: "https://nos.nl/data/image/2019/10/29/588356/1008x567.jpg"
aantal: 278
unieke: 195
bron: "NOS"
---

<p>FC Den Bosch en Helmond Sport zijn in de eerste ronde van de KNVB-beker op bezoek bij amateurclubs uitgeschakeld. Den Bosch verloor met duidelijke cijfers van IJsselmeervogels (3-0) en Helmond Sport ging onderuit tegen GVVV (2-1).</p>
<p>PEC Zwolle bekerde wel verder. De nummer dertien van de eredivisie had lange tijd moeite met Hoek, een Zeeuwse vereniging uit de derde divisie. PEC stond na 89 minuten slechts met 1-0 voor, maar won uiteindelijk met 3-0.</p>
<h2>Den Bosch hard onderuit</h2>
<p>Den Bosch moest halverwege de eerste helft met tien man verder, na een rode kaart voor de Fin Leo Vaisanen. IJsselmeervogels, koploper in de tweede divisie, kreeg een penalty, die door Danny van den Meiracker werd benut.</p>
<p>Na rust tilden Maikel de Harder en Ahmed el Azzouti de score voor de thuisploeg naar 3-0.</p>
<p>Voor GVVV, net als IJsselmeervogels actief in de tweede divisie, was onder anderen Berry Powel trefzeker. De oud-speler van onder meer FC Groningen, ADO Den Haag en Heracles Almelo zette de ploeg uit Veenendaal tegen Helmond Sport kort na rust op voorsprong.</p>
<p>In de zeventigste minuut zorgde Tibeau Swinnen vanaf elf meter voor de gelijkmaker. Dertien minuten later velde Wesley Goeman echter het vonnis over Helmond Sport: 2-1.</p>
<h2>Excelsior door na verlenging</h2>
<p>Excelsior bereikte de volgende ronde ten koste van NEC. De Rotterdammers hadden daar wel een verlenging voor nodig, na een 2-2 tussenstand na negentig minuten. </p>
<p>In de extra tijd liep Excelsior uit naar 4-2, dankzij doelpunten van Thomas Oude Kotte en Thomas Verhaar.</p>
<p>FC Dordrecht (ten koste van MVV), Go Ahead Eagles (tegen Almere City), Roda JC (op bezoek bij Achilles Veen) en Cambuur (in Zeeland tegen GOES) bereikten eveneens de tweede ronde.</p>
