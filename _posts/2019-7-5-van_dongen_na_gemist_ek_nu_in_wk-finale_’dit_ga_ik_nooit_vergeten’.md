---
layout: post
title: "Van Dongen na gemist EK nu in WK-finale: ’Dit ga ik nooit vergeten’"
date: Fri, 05 Jul 2019 08:47:00 +0200
categories: 
- sport 
- voetbal 
externe_link: "https://www.telegraaf.nl/sport/1548545342/van-dongen-na-gemist-ek-nu-in-wk-finale-dit-ga-ik-nooit-vergeten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1437f7d4-9ef4-11e9-9974-0217670beecd.jpg"
---

<p class="intro">Twee jaar geleden stortte de wereld van Merel van Dongen even in toen ze hoorde dat ze buiten de selectie voor het EK was gevallen. Nu werkt de linksback als basiskracht van Oranje toe naar de WK-finale, zondag in Lyon tegen de Verenigde Staten.</p> <p>„Twee jaar geleden hoorde ik er niet bij en nu sta ik in de finale van het WK. Ik ben ongelooflijk trots”, zegt de Amsterdamse, die in Spanje voor Real Betis voetbalt.</p><p>Van Dongen begon het WK als reserve, maar kreeg na twee invalbeurten de voorkeur boven Kika van Es. De oud-speelster van ADO Den Haag en Ajax had het woensdag in de halve finale tegen Zweden vooral voor rust heel moeilijk, maar groeide in de wedstrijd.</p><p>„Ik kan nog stukken beter. Maar oké, ik had nog nooit in de halve finale van een WK gestaan, zenuwen zijn best logisch. Ik ben vooral blij dat ik na rust stukken beter speelde, dat ik m’n duels won en dat ik 120 minuten kon doorgaan in een stadion met 50.000 mensen op de tribune. Ik kan wel heel hard zijn en mezelf voor m’n kop slaan dat ik een paar ballen verloor, maar ik kan ook kijken wat ik wél heb. En dat is een WK-finale. Dit ga ik nooit vergeten.”</p><p>Van Dongen was er twee jaar geleden dus niet bij toen de Oranje Leeuwinnen in eigen land de Europese titel veroverden. Nu is ze er op zondag wel bij in de finale van het WK. Ook is de kans groot dat ze volgend jaar in Tokio rondloopt tijdens de Olympische Spelen, waarvoor Oranje zich tijdens het WK ook voor kwalificeerde. Voorlopig houdt het avontuur in en met Oranje nog niet op.</p>
