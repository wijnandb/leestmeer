---
layout: post
title: "Wesley duwdeÂ brandende auto weg van tankstation: 'Ik wist wat ik moest doen'"
date: Mon, 13 May 2019 09:54:37 +0200
category: nieuws
externe_link: "https://nos.nl/l/2284397"
feature_image: "https://nos.nl/data/image/2019/05/13/549606/1008x567.jpg"
---

<p>Wesley Meijer uit Musselkanaal heeft afgelopen nacht langs de A28 bij Wezep mogelijk een ramp voorkomen. De auto van Wesley vloog in brand onder de overkapping van een tankstation. Hij duwde daarop onmiddellijk de wagen eigenhandig weg.</p>
<p>Wesley reed rond 03:00 uur van Amersfoort richting Zwolle toen zijn auto begon te sputteren. "Het bleek om een motorstoring te gaan, daarom wilde ik onder de motorkap kijken wat er aan de hand was", vertelt hij. Toen hij even later probeerde de auto opnieuw op te starten, ontstond er een steekvlam en kwam er veel rook vrij.</p>
<p>Hij wist de auto net op tijd onder de overkapping weg te krijgen: even later stond de auto volledig in brand. "Ik heb gewoon gedaan wat moest gebeuren", reageert hij. "Ik wist meteen dat ik mijn auto zo ver mogelijk van het tankstation moest parkeren, zodat niet alles in de fik zou vliegen."</p>
<p>Hij had in eerste instantie niet in de gaten wat er gebeurde. "Ik dacht dat de schade nog wel meeviel, maar vijf minuten later was mijn auto weg." De brandweer was snel ter plaatse, die heeft de auto met schuim geblust.</p>
<p>Na een uur kon hij door een collega worden thuisgebracht. Sindsdien wordt hij platgebeld door familie en vrienden. "Ze hadden het vanochtend al gehoord op de radio maar wisten niet dat het om mij ging", lacht hij.</p>
<p>Zijn auto is volledig uitgebrand. Over het kopen van een nieuwe auto heeft Wesley nog niet nagedacht. "Eerst maar even afwachten wat mijn vakantiegeld oplevert en als het een beetje meezit, krijg ik ook nog wat van de verzekeraar."</p>
<p>Hij heeft geen haast. "De aankomende twee weken werk ik als vrachtwagenchauffeur, dus dan heb ik geen auto nodig."</p>
