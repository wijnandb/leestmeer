---
layout: post
title: "AEX hoger richting rentebesluit ECB"
date: Thu, 12 Sep 2019 09:12:00 +0200
categories: 
- financieel 
- koersen 
externe_link: "https://www.telegraaf.nl/financieel/199511992/aex-hoger-richting-rentebesluit-ecb"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/15fcc04e-d52d-11e9-80b1-0217670beecd.jpg"
aantal: 393
unieke: 263
bron: "De Telegraaf"
---

<p class="intro">De Amsterdamse beurs is donderdagochtend met winst van start gegaan. De afnemende spanning in het handelsconflict tussen de VS en China stemt beleggers positief. Daarnaast zijn zij in afwachting van het rentebesluit van de ECB.</p> <p>Na tien minuten handelen stond de AEX-index 0,3% hoger op 575 punten. De AMX steeg 0,3% naar 836,43.</p><p>Elders zaten de aandelenmarkten eveneens in de lift. De Amerikaanse beurzen sloten woensdagavond 0,7% tot 1,1% hoger. De Japanse Nikkei-index eindigde vanochtend 0,8% in het groen.</p><p>De Amerikaanse president Donald Trump kondigde afgelopen nacht aan de hogere importheffingen op 250 miljard dollar aan Chinese producten, die hij per 1 oktober wilde invoeren, op te schorten tot 15 oktober. China overweegt daarnaast de import van Amerikaanse landbouwproducten weer vrijuit toe te staan. De twee landen zullen binnenkort de handelsgesprekken hervatten.</p><p>Beleggers zijn vandaag ook in de ban van het rentebesluit van de ECB. Mario Draghi weet nog één keer de ogen op zich gericht als president van de centrale bank voor hij het stokje overdraagt aan Christine Lagarde. Naar verwachting kondigt hij opnieuw stevige maatregelen aan om de Europese economie een impuls te geven. Zo wordt behalve op een verlaging van de depositorente ook gerekend op een nieuw opkoopprogramma van obligaties.</p><p>In de AEX was staalfabrikant ArcelorMittal de grootste stijger met een plus van 1,6%. Biotechnologieconcern Galapagos mocht 1,2% bijschrijven.</p><p>SBM Offshore was de grootste daler in de AEX met een min van 1,7%. De maritiem oliedienstverlener heeft volgens tv-programma Zembla in 2018 een ernstig vervuild schip laten slopen in India.</p><p>Beurszwaargewicht Royal Dutch Shell werd 0,6% minder waard. De energiegigant had last van de lagere olieprijs.</p><p>Tankopslagbedrijf Vopak (-0,1%) heeft een belang van 49% genomen in SPEC, een lng-importterminal in Colombia. SPEC is de enige fabriek in het Zuid-Amerikaanse land voor de invoer van lng, of vloeibaar gemaakt aardgas. Financiële details over de deal werden niet gemeld.</p><p>In de AMX leverde Intertrust 0,2% in. De belastingadviseur kondigde aan dat financieel topman Hans Turkesteen per direct vertrekt.</p><p>Ook BAM (-1,3%) stond in de schijnwerpers. Volgens Het Financieele Dagblad kan de bouw van een Duitse zeesluis door BAM een van de mogelijke oorzaken zijn van de winstwaarschuwing die het bouwbedrijf in gaf. Bij de bouw van de nieuwe zeesluis is sprake van honderden miljoenen aan kostenoverschrijdingen en van jarenlange vertraging. De problemen zijn inmiddels zo groot dat er wordt gevreesd dat de sluis mogelijk meer dan €1 miljard gaat kosten.</p>
