---
layout: post
title: "Wiegman strijdbaar: 'Doorgroeien om VS straks wel te kunnen verslaan'"
date: Sun, 07 Jul 2019 20:40:24 +0200
category: sport
externe_link: "https://nos.nl/l/2292509"
feature_image: "https://nos.nl/data/image/2019/07/07/561917/1008x567.jpg"
---

<p>Net als haar speelsters zei ook bondscoach Sarina Wiegman na de verloren WK-finale trots te zijn op de prestaties van het Nederlands vrouwenelftal. "Voor de wedstrijd was ik al trots, maar nu zeker."</p>
<p>Oranje maakte er lange tijd een fraai gevecht van met favoriet de Verenigde Staten. Totdat de videoscheidsrechter ingreep. "Echt jammer, want tot aan de penalty kon het alle kanten op. Die kwam op een vervelend moment", aldus Wiegman.</p>
<h2>Wiegman wil penalty niet terugzien</h2>
<p>De bondscoach had de overtreding van Stefanie van der Gragt op Alex Morgan, waarvoor de VAR een strafschop toekende, nog niet teruggezien. "Dat hoef ik nu ook niet. Ik kijk vanavond wel. De penalty is gegeven, dus dan is het ook een penalty."</p>
<p>Het verlies van de finale doet niets af aan de unieke ervaring die de voetbalsters dit WK hebben opgedaan, legde Wiegman uit. Naarmate het toernooi vorderde nam de media-aandacht toe en op de finale kregen de speelsters zowaar koninklijk bezoek in de kleedkamer. Koning Willem-Alexander sprak het elftal na afloop toe.</p>
<p>Het zijn allemaal tekenen dat het vrouwenvoetbal tot wasdom is gekomen, zo liet Wiegman blijken. "De wereld om je heen verandert gewoon. Echt heel knap dat ze onder zulke hoge druk toch zo konden presteren. We gaan gewoon doorgroeien om de VS binnen afzienbare tijd wel te verslaan."</p>
<h2>Amerika betere ploeg</h2>
<p>De eerstvolgende gelegenheid om Amerika te verslaan, dient zich volgend jaar al aan, als de Olympische Spelen in Tokio op het programma staan. De VS en Oranje zijn beide al geplaatst voor dat toernooi.</p>
<p>Vooralsnog echter verdient Team USA alle credits, erkende Wiegman. "Ik denk dat Amerika ook wel de betere ploeg was. Onze verdedigende tactiek pakte redelijk uit, maar we kwamen niet aan aanvallen toe. En na de 1-0 was het een gatenkaas."</p>
