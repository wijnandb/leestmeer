---
layout: post
title: "Hamilton likt wonden na slechte GP Duitsland, paraplu's helpen Vettel"
date: Sun, 28 Jul 2019 20:43:09 +0200
categories: 
- sport 
- autosport 
externe_link: "https://nos.nl/l/2295531"
feature_image: "https://nos.nl/data/image/2019/07/28/566923/1008x567.jpg"
---

<p>Glibberen en glijden, uitvallers en bandenwisselgekte. De door Max Verstappen gewonnen, chaotische Grand Prix van Duitsland was er een die nog lang zal heugen.</p>
<p>De Nederlander doet dat vanzelfsprekend op positieve wijze, maar dat geldt niet voor zijn concurrenten. Lewis Hamilton had bijvoorbeeld veel moeite om zijn Mercedes onder controle te houden op het kletsnatte circuit van Hockenheim. Hij maakte veel slippertjes en kende een dramatische pitstop waardoor hij veel tijd verloor. De Brit werd slechts elfde.</p>
<p>"Dat was waarschijnlijk een van de slechtste races sinds lange tijd", zei Hamilton tegen Sky Sports. "Ik heb eerlijk gezegd geen idee wat er vandaag allemaal is gebeurd, maar ik ben blij dat het voorbij is."</p>
<p>Hamilton wilde de dramatische pitstop van een minuut, waarbij zijn voorvleugel werd vervangen, niet als excuus opvoeren voor zijn matige optreden. "Het hielp ook niet mee dat ik tegen een muur reed en dat ik in de regen op profielloze banden ging rijden."</p>
<p>De leider in het WK-klassement moest tijdens de pitstop ook zijn banden laten vervangen, maar dat ging volledig mis. "We waren niet voorbereid op die pitstop en maakten ook nog eens een verkeerde keuze", aldus teambaas Toto Wolff over de uiterst rommelig verlopen bandenwissel.</p>
<p>"Het laat maar zien dat je je moet focussen op het werk, niet op alle dingen daarbuiten", doelde hij op de aandacht die er dit weekend was om het 125-jarige bestaan van Mercedes in de autosport te vieren. "Wij geloven in karma. Het is een dag om van te leren."</p>
<p>Wolffs andere coureur bij Mercedes, Valtteri Bottas, kon de bolide zelfs niet over de finish brengen. Hij crashte en viel uit. "Het was een teleurstellende race voor mij. Ik heb een fout gemaakt, that's it", vertelde de Fin na afloop van de race aan Ziggo Sport.</p>
<h2>Te hard gepusht</h2>
<p>Op het moment dat Bottas uitviel, lag hij nog op de vierde plaats. "Ik vocht voor het podium en pushte hard. Het team zei me nog harder te pushen om het podium te halen. Daardoor ging ik over de limiet, dat is mijn fout."</p>
<p>Maar waar teleurstelling is, is ook blijdschap. Zoals bij Sebastian Vettel, die als tweede over de streep kwam. En dat terwijl hij wegens technische problemen in de kwalificatie vanaf plaats twintig moest startten bij de race.</p>
<p>"Ik heb ervan genoten", vertelde de Duitser. "Maar het was heel glad, dat maakte het moeilijk. Soms wist je niet of het circuit nat of droog was of dat de banden gewoon slecht waren."</p>
<h2>Paraplu's als hulplijn</h2>
<p>Om de hoeveelheid regen in te kunnen schatten, schakelde de coureur van Ferrari tijdens de race een opvallende hulplijn in: het publiek. "Op een gegeven moment keek ik maar naar de toeschouwers, want zij hadden paraplu's open."</p>
<p>"Toen ik de paraplu's weer weg zag gaan, gingen we voor slicks (profielloos type band, red.). Maar daarna zag ik de paraplu's weer tevoorschijn komen en begon het weer te regenen", vertelde Vettel lachend over zijn tactiek.</p>
<p>"Het was een lastige race, een loterij. Pas op het einde voelde ik me comfortabel genoeg en kon ik vol gaan."</p>
<h2>Papa Kvyat verrassend derde</h2>
<p>Naast Vettel stond Daniil Kvyat verrassend op het podium. De coureur van Toro Rosso profiteerde van het uitvallen of ondermaats presteren van enkele favorieten en boekte zijn derde podiumplaats in zijn Formule 1-loopbaan.</p>
<p>"Vandaag komen bloed, zweet en tranen van de afgelopen tijd allemaal samen", aldus Kvyat. "Ik weet niet wat ik moet zeggen. Het was een geweldige race, we hebben het echt verdiend."</p>
<p>En het was al een bijzonder weekend voor de Rus. Op het podium verklapte hij dat hij zaterdag vader is geworden van een dochtertje. Haar naam? "Die hebben we nog niet. We hebben nog vijf dagen om dat te beslissen en dat doen mijn vrouw en ik samen."</p>
