---
layout: post
title: "Wiebes bezorgt Nederland eerste goud in Minsk"
date: Sat, 22 Jun 2019 18:02:00 +0200
categories: 
- sport 
- wielrennen 
externe_link: "https://www.telegraaf.nl/sport/1768088479/wiebes-bezorgt-nederland-eerste-goud-in-minsk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/354327c4-9507-11e9-8c63-0217670beecd.jpg"
---

<p class="intro">Lorena Wiebes heeft Nederland de eerste gouden medaille bezorgd op de Europese Spelen in Minsk.</p> <p>De 20-jarige wielrenster was de beste in de wegwedstrijd. Achter Wiebes verzekerde Marianne Vos, die net op tijd hersteld was van verwondingen die ze opliep bij een val in de OVO Energy Women’s Tour, zich van het zilver. Tatjana Sharakova uit Wit-Rusland kwam na een massasprint als derde over de finish.</p><p>De Nederlandse formatie bestond naast Wiebes en Vos uit wereldkampioene Anna van der Breggen, Chantal Blaak en Amy Pieters.</p><p>Drie rensters reden een groot gedeelte van de 120 kilometer lange rit voorop. Onder aanvoering van het Nederlandse team werd de kopgroep in de slotronde teruggehaald. „We wilden zeker al eerder de koers hard maken, maar door de andere landen werd er afwachtend gereden en erg naar ons gekeken”, zei de Nederlandse bondscoach Loes Gunnewijk. „Anna van der Breggen zou nog een keer aanvallen op de laatste kasseienklim. Ze kwam daar niet weg, maar wist het peloton wel uit te dunnen en de organisatie bij de andere landen in de war te sturen. We hadden vooraf Lorena Wiebes voor de sprint aangewezen en zij maakte het goed af. We startten hier weer als favorieten en hebben die rol weten waar te maken.”</p><p>Wiebes, die dit jaar al meerdere zeges vierde, was opgelucht dat ze het in Minsk in de sprint af kon maken. „Er ligt toch druk op je schouders als je het af moet ronden namens een sterke Nederlandse ploeg. Gelukkig hadden we Vos nog achter de hand voor het geval het me niet zou lukken. Gelukkig kon ik het afronden. Dit is een zege die vertrouwen geeft richting het Nederlands kampioenschap van volgende week. Je zoekt als sprintster toch altijd naar bevestiging.”</p>
