---
layout: post
title: "Wiebes sprint naar zege in eerste etappe Ladies Tour"
date: Wed, 04 Sep 2019 16:59:21 +0200
categories: 
- sport 
- wielrennen 
externe_link: "https://nos.nl/l/2300326"
feature_image: "https://nos.nl/data/image/2019/09/04/574922/1008x567.jpg"
---

<p>Lorena Wiebes heeft de eerste rit in de Boels Ladies Tour gewonnen. De 20-jarige Nederlands kampioene was na 123 kilometer koers van Stramproy naar Weert de snelste in de massasprint.</p>
<p>Kirsten Wild werd tweede voor de Italiaanse Letizia Paternoster. Annemiek van Vleuten, die dinsdag de proloog op haar naam had geschreven, behield de leiderstrui in de etappewedstrijd die behoort tot de UCI Women's World Tour.</p>
<h2>Solotoer</h2>
<p>Ashleigh Moolman ging met nog 30 kilometer voor de boeg op de solotoer in de door veel valpartijen geteisterde etappe. Ook Van Vleuten was daar eenmaal bij betrokken. Met een kapotte broek zette de klassementsaanvoerster de koers voort.</p>
<p>Na afloop gaf Van Vleuten aan last te hebben van een pijnlijke pols. </p>
<p>Terwijl Elizabeth Deignan ondertussen tevergeefs trachtte in haar eentje de kloof naar Moolman te overbruggen, slaagde het peloton daar op 7 kilometer van de streep wel in.</p>
<p>Vervolgens ging Wild als eerste de sprint aan, maar de zestien jaar jongere Wiebes timede beter en al ruim voor de finishlijn passeerde ze de veterane.</p>
<h2>Van en naar Gennep</h2>
<p>De tweede etappe, donderdag, voert het peloton over bijna 114 kilometer van en naar het Limburgse Gennep. De start- en finishlijn is getrokken in de Limburgse plaats.</p>
