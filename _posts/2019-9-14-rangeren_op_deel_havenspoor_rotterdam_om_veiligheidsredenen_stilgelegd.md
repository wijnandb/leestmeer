---
layout: post
title: "Rangeren op deel havenspoor Rotterdam om veiligheidsredenen stilgelegd"
date: Sat, 14 Sep 2019 11:00:19 +0200
category: politiek
externe_link: "https://nos.nl/l/2301645"
feature_image: "https://nos.nl/data/image/2019/09/14/577155/1008x567.jpg"
aantal: 211
unieke: 141
bron: "NOS"
---

<p>Het rangeren van wagons met gevaarlijke stoffen is in een deel van de Rotterdamse haven met onmiddellijke ingang stilgelegd. Het gaat om het emplacement Waalhaven Zuid. Volgens spoorbeheerder ProRail blijken de bluswatervoorzieningen op het emplacement niet te voldoen, waardoor de veilige inzet van hulpdiensten niet kan worden gegarandeerd.</p>
<p>ProRail werkt al langer aan het verbeteren van de bluscapaciteit en er waren al tijdelijke maatregelen genomen, maar nu is bij een test gebleken dat die niet afdoende zijn. Daarom worden op Waalhaven Zuid voorlopig dus geen treinstellen met gevaarlijke stoffen gerangeerd. ProRail houdt er rekening mee dat het terrein maanden niet kan worden gebruikt, maar hoopt die termijn te bekorten.</p>
<h2>Veel hinder</h2>
<p>Volgens de spoorbeheerder maken zo'n twintig treinen per dag gebruik van het emplacement Waalhaven Zuid. ProRail erkent dat het spoorgoederenvervoer veel hinder ondervindt van de stillegging en zegt hard aan een oplossing te werken. Er wordt nu bekeken of vervoerders van gevaarlijke stoffen tijdelijk van alternatieve locaties gebruik kunnen maken.</p>
<p>Staatssecretaris Van Veldhoven heeft ProRail gevraagd hoe "deze acute situatie" heeft kunnen ontstaan. Ze schrijft aan de Tweede Kamer dat alle betrokken partijen hier lessen uit moeten trekken.</p>
<p>Van Veldhoven trok eerder dit jaar 30 miljoen euro uit om de infrastructuur van het spoor in de Rotterdamse haven te verbeteren.</p>
