---
layout: post
title: "De Jong over De Ligt: 'Als ik Barça was, had ik het wel geweten'"
date: Wed, 15 May 2019 06:29:15 +0200
category: sport
externe_link: "https://nos.nl/l/2284677"
feature_image: "https://nos.nl/data/image/2019/05/15/550007/1008x567.jpg"
---

<p>Dat ze vanavond met Ajax in Doetinchem de kampioensschaal gaan ophalen, daar twijfelt niemand aan. En dat er in Amsterdam nog veel jaren over ze gepraat gaat worden ook niet.</p>
<p>Matthijs de Ligt en Frenkie de Jong. Uitzonderlijke voetballers. Karakters binnen het veld, ontwapenend daarbuiten. Twee van de grootste Nederlandse talenten van de laatste jaren.</p>
<p>Aan de vooravond van de laatste competitieronde ging verslaggever Joep Schreuder op trainingscentrum De Toekomst met het tweetal in gesprek en liet ze vooral over elkaar praten. De 19-jarige aanvoerder en de net 22-jarige middenvelder over boosheid, wapens, irritaties en de toekomst.</p>
<p>Wat vinden ze bijvoorbeeld elkaars mooiste moment van dit seizoen? De Ligt: "Ik vond de actie van Frenkie a lá Andrés Iniesta tegen Luka Modric bij Real Madrid het mooist. Met als gevolg dat Modric op de grond viel."</p>
<p>De Jong: "Ik ga voor Matthijs z'n goal tegen Juventus. Al waren de kopballen tegen Tottenham Hotspur in de Champions League en Feyenoord in de beker ook belangrijk. Tegenwoordig zet een tegenstander bij een hoekschop drie man op hem."</p>
<p>En hoe zit het qua irritatie bij de twee die het buiten het veld ook goed met elkaar kunnen vinden? De Ligt: "Als ik soms bij een rondo in het midden sta, kan Frenkie me aardig opfokken. Dat kan echt irritant zijn. Dan moet je jezelf inhouden om hem niet door midden te schoppen."</p>
<p>De Jong: "Matthijs is negentien, maar als je hem soms hoort praten denk je dat-ie al met de VUT (vervroegde uittreding, red.) is. Dan denk ik soms: doe even rustig aan en doe niet net alsof je alle wijsheid al in pacht hebt."</p>
<p>En tot slot: hoe zit het met de toekomst? Van De Jong weten we dat hij na de zomer bij FC Barcelona speelt, de toekomst van De Ligt is nog onduidelijk. De Ligt: "Ik ben niet jaloers op Frenkie, vooral trots. Iedereen bewandelt zijn eigen pad en mijn pad is nog niet bekend."</p>
<p>De Jong: "Ik weet oprecht niet wat Matthijs gaat doen. Hij moet het zelf weten, maar van mij mag hij zeker naar Barcelona. Dat lijkt me gezellig en voor Barça is het top om z'n goede speler te halen waar je nog lang mee verder kunt."</p>
<p>Om te besluiten: "Als ik Barça was, had ik het wel geweten..."</p>
