---
layout: post
title: "Herlings rekent op vlot herstel, maar zal niet overhaast op de motor stappen"
date: Thu, 20 Jun 2019 07:29:16 +0200
category: sport
externe_link: "https://nos.nl/l/2289794"
feature_image: "https://nos.nl/data/image/2019/06/20/557783/1008x567.jpg"
---

<p>Ongeloof. Dat is het allesomvattende woord na de nieuwe blessure voor motorcrosser Jeffrey Herlings. "Dit kan er nog wel bij in zo'n jaar."</p>
<p>Aan het woord is Joël Smets, sportdirecteur van de KTM-ploeg van Herlings. "Het is hard voor Jeffrey om deze situatie te aanvaarden. Maar de wereldtitel was al uit beeld. Als zoiets je dan toch moet overkomen, dan maar nu."</p>
<p>Het leven leek Herlings tot zondag weer toe te lachen. Uiterst zorgvuldig had hij zijn rentree gepland. Pas toen zijn voet écht goed voelde, stapte hij weer op de motor. "Jeffrey is door al zijn blessureleed gaan nadenken", zegt Smets.</p>
<p>Daarom duurde het voor de buitenwacht misschien wat langer dan verwacht voordat de Brabander weer ging racen. "Alles liep volgens schema. Natuurlijk wil hij graag weer races winnen. Maar we hebben hem absoluut niet hoeven afremmen."</p>
<p>De 24-jarige Herlings kende in zijn jonge carrière al tal van blessures. "En daar heeft hij op een bewuste en verstandige manier mee leren omgaan", zegt Smets over de regerend wereldkampioen in de MXGP.</p>
<p>De vreugde was dan ook groot toen Herlings afgelopen zondag de eerste manche op zijn naam schreef in Letland. Maar een paar seconden later was zijn team ineens met stomheid geslagen.</p>
<h2>'Zijn ambitie, zijn drive'</h2>
<p>Want zei Herlings nou echt tegen Smets dat hij waarschijnlijk zijn enkel had gebroken? Na een valpartij in de eerste manche was Arminas Jasikonis over zijn voet gereden. "Je weet niet wat je hoort", zegt Smets. "Daar had hij dus 35 minuten mee gereden. En niet op een kattengangetje, hè?"</p>
<p>De radioloog en de dokter konden het nauwelijks geloven toen ze de breuk zagen. "Zijn ambitie, de drive om te winnen, heeft het pijnsignaal in zijn hoofd tijdens die race volledig uitgeschakeld. Dit is buitenaards."</p>
<p>En weer was het de rechtervoet, die hem al bijna vijf maanden aan de kant had gehouden. "Dezelfde voet, maar gelukkig niet dezelfde plek. Deze blessure staat daar volledig los van", weet Smets.</p>
<p>Dat Herlings nu weer getroffen wordt door het noodlot, is botte pech. "We hoeven absoluut geen schuldgevoel te hebben. We zijn superverstandig en strategisch met Jeffrey omgegaan."</p>
<p>Geluk bij een ongeluk is dat de breuklijn gunstig is. Twee schroefjes in het bot moeten de revalidatie bevorderen. "Er mag een vlot herstel verwacht worden."</p>
<p>Theoretisch gezien zou Herlings na twee weken gips nog een week of zes nodig hebben voor volledig herstel. Hoe dan ook stapt hij pas weer op de motor als hij er fysiek én mentaal echt klaar voor is.</p>
<p>"Soms is het goed om even diep in de put te zitten. Om er daarna weer sterker uit te komen", weet Smets, die zelf in het verleden vijf keer wereldkampioen werd.</p>
<h2>Misschien nog een race winnen</h2>
<p>En omdat er niks meer te winnen valt, is er voor Herlings volgens Smets in dit jaar geen noodzaak om zo snel mogelijk weer op de motor te zitten. "Het moet gewoon goed genezen, dat is het allerbelangrijkste."</p>
<p>Natuurlijk hoopt Smets dat Herlings het staartje van dit seizoen nog kan meepakken. En misschien dat hij zelfs nog een race kan winnen. "Maar dat is niet iets waar we ons nu mee bezig moeten houden."</p>
<p>Twee jaar geleden maakte Matthijs Weststrate al een reportage over de vele blessures bij de jonge Jeffrey Herlings:</p>
