---
layout: post
title: "Vliegende start Curaçao, Suriname haalt uit in Nations League"
date: Mon, 09 Sep 2019 13:11:12 +0200
category: sport
externe_link: "https://www.telegraaf.nl/sport/1431784107/vliegende-start-curacao-suriname-haalt-uit-in-nations-league"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5db04550-d2f8-11e9-9f6b-02d1dbdc35d1.jpg"
---

<p class="intro">De voetballers van Curaçao hebben een prima start beleefd in de A-divisie van de Nations League in de CONCACAF-zone. De ploeg van Remko Bicentini, kwartfinalist op de afgelopen Gold Cup, versloeg halve finalist Haïti met 1-0. Suriname maakte in Paramaribo korte metten met Nicaragua: 6-0.</p> <p>Transfermarkt</p><p>De knappe zege op Haïti, voormalig WK-deelnemer, mag gerust historisch worden genoemd. Het was immers 69 jaar geleden dat Curaçao voor het laatst won van Haïti. De ’Bicentini-boys’ zijn dan ook aan een opmerkelijke opmars bezig op de FIFA-ranking. In zes jaar tijd steeg Curaçao, de huidige nummer 79 van de ranglijst, bijna honderd plaatsen. Na de Gold Cup van afgelopen zomer, waarop de ploeg stuntte met een plek in de kwartfinale, deed Bicentini opnieuw goede zaken op de ’transfermarkt’. Zo wist hij Juninho Bacuna (Huddersfield Town) en Nigel Robertha (Levski Sofia) over te halen voor het land van hun voorvaderen uit te komen.</p><p>Nederlandse bvo’s</p><p>Beide spelers vertegenwoordigden in het verleden Nederlandse jeugdelftallen. Bacuna, wiens oudere broer Leandro eveneens voor Curaçao uitkomt, is een product van de jeugdopleiding van FC Groningen. Robertha werd op Varkenoord opgeleid door Feyenoord. In de basiself van afgelopen nacht had Bicentini louter spelers opgenomen met Eredivisie- of Keuken Kampioen Divisie-ervaring. Het betaalde zich op het kunstgras van Willemstad uit met een dikverdiende zege op het sterke Haïti. Ook de invallers (Jafar Arias en Roly Bonevacia) zijn van Nederlandse bvo’s afkomstig.</p><p>Juweeltje</p><p>De aanval waaruit het enige doelpunt werd gemaakt, mocht er zijn. Na met een listig hakje van Rangelo Janga te zijn vrijgespeeld, vond Juninho Bacuna op links de meegeslopen Elson Hooi. De rappe aanvaller van ADO Den Haag maakte ruimte voor een schot en schoof de bal diagonaal in de lange hoek. Bicentini toonde zich na afloop tevreden over het debuut van de ’kleine’ Bacuna en de start in Groep D van de A-divisie, waarin ook Costa Rica huist. Komende woensdag gaat Curaçao op bezoek in Port-au-Prince voor de uitwedstrijd tegen Haïti.</p><p>B-divisie</p><p>Één klasse lager, in de B-divisie van de Nations League, boekte ook het Suriname van bondscoach Dean Gorré een mooi succesje. In het André Kamperveen Stadion in Paramaribo was de ploeg met liefst 6-0 te sterk voor Nicaragua.</p><p>De grote man was Gleofilo Vlijter. De spits van het Cypriotische Aris Limassol maakte vier van de zes goals. Donnegy Fer, die speelt voor Portmore United op Jamaica, en Ivenzo Comvalius, die uitkomt voor AS Trencin in Slowakije, zorgden voor de overige twee Surinaamse goals. Suriname won eerder in de Nations League van de CONCACAF-zone ook al met 2-1 van Dominica en gaat aan de leiding in Groep D.</p><p>Geen dubbele paspoorten</p><p>Gorré moet het bij Suriname doen zonder Nederlands-Surinaamse spelers, omdat het land geen dubbele paspoorten kent. De bondscoach lobbyt al geruime tijd voor een zogenaamd sportpaspoort, zodat het enorme potentieel van profs met Surinaamse roots in Nederland en andere Europese competities, die niet in aanmerking komen voor het Nederlands elftal, aangesproken kan worden.</p><p>Intussen werkt Gorré er hard aan om het peil van het Surinaams elftal omhoog te krijgen. Een positieve ontwikkeling daarbij is dat steeds meer Surinaamse voetballers de kans krijgen om het amateurbestaan in eigen land in te ruilen voor een profcarrière. Vlijter, die eerder in Israël en Georgië voetbalde, is daarvan een goed voorbeeld. In Nederland kunnen de talentvolle Surinaamse voetballers weer niet terecht, omdat zij veelal te duur zijn voor de Nederlandse clubs. International Roscello Vlijter, reserve tegen Nicaragua, is daarop een uitzondering. Hij staat dit seizoen onder contract bij Telstar.</p>
