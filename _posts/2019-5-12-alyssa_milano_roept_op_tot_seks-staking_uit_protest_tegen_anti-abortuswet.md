---
layout: post
title: "Alyssa Milano roept op tot seks-staking uit protest tegen anti-abortuswet"
date: Sun, 12 May 2019 08:55:47 +0200
category: cultuur
externe_link: "https://nos.nl/l/2284199"
feature_image: "https://nos.nl/data/image/2019/05/12/549291/1008x567.jpg"
---

<p>Hollywood-acteurs voeren de strijd op in hun protest tegen strengere abortuswetten in de Verenigde Staten. Actrice Alyssa Milano heeft op Twitter een oproep gedaan aan vrouwen om geen seks te hebben "totdat we onze lichaamsautonomie terug hebben".</p>
<p>Aanleiding voor de oproep is het feit dat de staat Georgia op het punt staat een wet in te voeren waarmee abortus wordt verboden na de zesde week van de zwangerschap.</p>
<p>Voorstanders spreken van de 'hartslagwet', omdat de hartslag van een ongeboren kind doorgaans na ongeveer zes weken meetbaar zou zijn. Tegenstanders wijzen erop dat vrouwen in de eerste zes weken vaak niet eens weten dat ze zwanger zijn, waardoor de wet in de praktijk neerkomt op een totaalverbod op abortus.</p>
<h2>Open brief</h2>
<p>Hollywood kwam eind maart al in het geweer tegen de wet. In een open brief riepen zo'n vijftig acteurs, onder wie behalve Milano ook Christina Applegate, Sean Penn en Ben Stiller, collega's en producenten op om geen filmopnames meer in Georgia te plannen, wat een klap zou betekenen voor de economie in die staat. De oproep kreeg de steun van meerdere productiemaatschappijen.</p>
<p>De open brief was bedoeld om de autoriteiten het wetsvoorstel te laten intrekken, maar dat had geen succes. Deze week zette gouverneur Kemp van Georgia zijn handtekening. Dat bracht Milano tot de volgende stap: een seks-staking.</p>
<p>"Onze rechten op voortplanting worden vernietigd", twittert ze. "Totdat we wettelijke controle hebben over ons eigen lichaam kunnen we geen zwangerschap riskeren." De bijbehorende hashtag, #SexStrike, werd al snel trending in de Verenigde Staten.</p>
<h2>Hooggerechtshof</h2>
<p>Overigens wordt verwacht dat de wet in Georgia juridisch wordt aangevochten door tegenstanders. Dat is ook gebeurd in andere staten met plannen voor anti-abortuswetgeving, wat in verschillende gevallen heeft geleid tot opschorting.</p>
<p>Voorstanders van anti-abortuswetten zien geen probleem in de vele rechtszaken. Ze hopen dat het uiteindelijk komt tot een principe-zaak bij het Hooggerechtshof. Sinds president Trump daar twee ultraconservatieve rechters heeft benoemd, is de kans gegroeid dat de abortuswetten worden aangescherpt.</p>
