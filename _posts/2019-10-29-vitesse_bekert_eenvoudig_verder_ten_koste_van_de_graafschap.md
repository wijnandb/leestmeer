---
layout: post
title: "Vitesse bekert eenvoudig verder ten koste van De Graafschap"
date: Tue, 29 Oct 2019 20:22:19 +0100
category: sport
externe_link: "https://nos.nl/l/2308215"
feature_image: "https://nos.nl/data/image/2019/10/29/588322/1008x567.jpg"
aantal: 182
unieke: 128
bron: "NOS"
---

<p>Vitesse heeft op eenvoudige wijze de tweede ronde van het KNVB-bekertoernooi bereikt. De Arnhemmers waren in eigen huis met 2-0 te sterk voor De Graafschap, dankzij doelpunten van Oussama Darfalou en Nouha Dicko.</p>
<p>Alsof er niets was gebeurd, stond Riechedly Bazoer gewoon in de basis bij Vitesse. De middenvelder maakte vorige week op de training ruzie met ploeggenoot Jay-Roy Grot en trainer Leonid Sloetski. Bazoer werd uit de selectie gezet, maar werd gisteren na het aanbieden van zijn excuses weer in genade aangenomen.</p>
<p>Binnen drie minuten was het in de Gelredome raak voor de thuisploeg. Darfalou scoorde vanaf de rand van het strafschopgebied, nadat even daarvoor Thomas Buitink al de paal had geraakt.</p>
<p>Vitesse kwam in het vervolg nauwelijks in de problemen. Namens De Graafschap, de huidige nummer twee van de eerste divisie, kwam alleen Javier Vet in de buurt van het vijandige doel. Zijn weg werd echter versperd door de Arnhemse defensie. </p>
<p>Halverwege de tweede helft bepaalde Vitesse de eindstand op 2-0. Het doelpunt kwam van de voet van Dicko, slechts een minuut nadat hij binnen de lijnen was gekomen.</p>
