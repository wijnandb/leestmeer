---
layout: post
title: "'Onbeschrijflijk' succes Jumbo-Visma: 'En dan komt Tom er zometeen nog bij'"
date: Sat, 14 Sep 2019 19:31:21 +0200
categories: 
- sport 
- wielrennen 
externe_link: "https://nos.nl/l/2301716"
feature_image: "https://nos.nl/data/image/2019/09/14/577303/1008x567.jpg"
aantal: 896
unieke: 474
bron: "NOS"
---

<p>Hij kwam nog niet juichend over de finish, Primoz Roglic. Hij bewaarde zijn emoties nog even voor het podium, waarop hij zijn elfde rode trui van deze Vuelta in ontvangst mocht nemen. De rode trui die de Sloveense kopman van Jumbo-Visma ook niet meer af zal staan.</p>
<p>Ondertussen zocht manager Richard Plugge naar woorden. "We moeten morgen nog, dus we moeten scherp blijven. Maar tja. Dit is onbeschrijflijk. Om een grote ronde te winnen... We hebben een plan uitgezet een paar jaar geleden. En dat we nu al een eerste stap zetten is echt geweldig."</p>
<h2>'Hij bedankt je tien keer per dag'</h2>
<p>Zeventien minuten na zijn kopman kwam Robert Gesink over de finish; hij zag dat zijn knechtenrol in deze Vuelta niet voor niets is geweest. "Goh, dit is heel speciaal. We hebben er zo hard voor moeten werken. We hebben veel tegenslagen gehad, dat begon al met die ploegentijdrit op de eerste dag (waarin Jumbo-Visma collectief onderuitging)."</p>
<p>Bekijk hieronder de samenvatting van de voorlaatste Vuelta-etappe</p>
<p>En Gesink noemde ook de etappe van vrijdag nog even, waarin Roglic onderuitging en Movistar gelijk tempo maakte. "Een baaldag." Maar alle stressmomenten waren het meer dan waard, vervolgde de 33-jarige Varssevelder. "Het was mooi om met hem zo te rijden. Een topper die het ook af kan maken. Hoe hij is? Heel dankbaar naar ons toe."</p>
<p>"Hij bedankt je tien keer per dag. Hij voelde zich echt schuldig toen hij in de ploegentijdrit als eerste die hekken inging en daarmee vier man meenam. Echt iemand die om anderen geeft, dat is mooi om te zien. Een teamplayer. Iemand waarvan we nog heel veel jaren plezier gaan hebben."</p>
<p>Bekijk hieronder het hele interview van verslaggever Han Kock met Robert Gesink</p>
<p>Ploegbaas Plugge ziet het als de eerste eindzege, want eind 2014 werd op de resten van de oude Rabobank- en Belkin-ploeg een nieuwe formatie gecreëerd. "Het is drie jaar lang overleven geweest als ploeg. En drie jaar lang bouwen volgens onze visie en onze manier van werken." De komst van Roglic was een meevaller.</p>
<p>Het was in 2015 dat ploegleider Frans Maassen een tip kreeg van een oud-ploegmaat: er reed een talentvolle Sloveen rond. Ze lieten hem een test afleggen en wat bleek: de voormalige schansspringer had een ongelooflijke motor. "Je moet ook hier en daar geluk hebben, dat je net de juiste man vindt. Dit is een extreem talent."</p>
<h2>'Primoz kwam tegelijk met Dylan'</h2>
<p>"Hij kwam tegelijk met Dylan (Groenewegen, red.). Ze hebben wel iets gebracht in de ploeg samen, een soort winnaarsmentaliteit. En dat hadden we nodig op dat moment, eind 2015. Het is ongelooflijk hoe snel hij is doorgegroeid. Geweldig."</p>
<p>Plugge wil ook even stilstaan bij de successen van zijn ploeg in grote rondes dit jaar. Derde in de Giro met Roglic, derde in de Tour met Steven Kruijswijk en nu de eindzege in de Vuelta. "Bovendien in elke ronde de leiderstrui gedragen, etappes gewonnen, hier ook weer twee en al vier in de Tour.... Het houdt gewoon niet op. In totaal 46 overwinningen. Het is ongekend. En we zijn nog steeds aan het bouwen. Ik weet niet waar dit eindigt."</p>
<h2>'Een hele mooie eerste stap'</h2>
<p>"Of we de beste ploeg van de wereld willen zijn? Natuurlijk! Uiteindelijk wil je de beste zijn, altijd. We hebben een plan uitgezet en met hulp van Jumbo en Visma zijn we al een paar jaar echt aan het bouwen. Stapje voor stapje gaan we dichter naar die top toe. We willen de komende drie jaar, met Tom er zometeen bij, structureel meedoen in de top van het wielrennen. Dit komt bijna eerder dan we hadden kunnen dromen."</p>
<p>Bekijk hieronder het hele interview van verslaggever Han Kock met Jumbo-Visma-manager Richard Plugge</p>
<p>Gesink (33) schetst het proces van het team. Hij maakte in 2007 onderdeel uit van de Rabobank-ploeg, maakte de Belkin-jaren mee en ging mee naar de nieuwe Jumbo-formatie. </p>
<p>"Er zat een hele lijn in de laatste jaren; het aankopen van jonge talenten, het halen van een Tony Martin, die zo'n grote motor heeft waardoor je van de ploegentijdrit een sterk wapen kan maken, en niet te vergeten het aanblijven van wegkapiteins als Van Emden en Martens. En ook mijn verandering van rol (van klassementsrenner tot knecht, red.) is daar een onderdeel in geweest."</p>
<h2>'Gaat mooi worden de komende seizoenen'</h2>
<p>Net als Plugge stelt Gesink dat de ploeg nog verder kan doorgroeien. "Of we de beste ploeg van de wereld gaan worden? Nou, we hebben er nog eentje bijgehaald die dit ook best wel goed kan (Tom Dumoulin, red.), dus het gaat een mooi spel worden komende seizoenen. Mooi om daar onderdeel van uit te maken."</p>
<p>Vier jaar geleden reed Gesink zelf nog klassementen, werd hij zesde in de Tour. "Maar toen was je het kleine jongetje, zeg maar. Nu we een van de grote ploegen zijn, is het niet meer van: pas op, daar gaan ze misschien wat doen, maar meer: daar gaan we wat doen. Dat is heel anders fietsen."</p>
<p>Roglic en Jumbo-Visma zijn er qua ontwikkeling nog niet, benadrukt Plugge. "Het is mentaal heel zwaar, proberen een grote ronde te winnen. We merken voor het eerst dat mensen collectief tégen ons gaan rijden. Dat is voor ons ook even wennen; dat deden wij soms ook tegen Ineos en nu is het andersom. Die ontwikkeling moeten we doormaken. Het is even nadenken wat onze volgende stappen gaan zijn."</p>
