---
layout: post
title: "Herlings stapt donderdag weer op de motor voor zijn eerste wedstrijd dit jaar"
date: Mon, 27 May 2019 18:04:57 +0200
category: sport
externe_link: "https://nos.nl/l/2286563"
feature_image: "https://nos.nl/data/image/2019/03/28/539971/1008x567.jpg"
---

<p>Jeffrey Herlings hoopt er tijdens de komende MXGP op 9 juni weer bij te zijn. De regerend wereldkampioen rijdt donderdag zijn eerste officiële wedstrijd, als hij meedoet aan de Dutch Masters of Motorcross in Rhenen.</p>
<p>De 24-jarige Herlings revalideert al een tijd van een gebroken voet. Omdat zijn herstel trager verliep dan gepland, kon hij lang geen duidelijkheid geven over de geplande datum voor een rentree. Wel zette hij meteen het wereldkampioenschap uit zijn hoofd.</p>
<p>Zonder verdere tegenslagen rijdt Herlings na Rhenen nog een wedstrijd in Oostenrijk, voordat hij zijn rentree maakt in de MXGP.</p>
<p>"Daar mikken we nu op. Het is per keer afhankelijk van hoe het lichaam van Jeffrey herstelt van de inspanningen", zegt Joël Smets, sportdirecteur van de KTM-ploeg waarvoor Herlings rijdt.</p>
<p>Eerder al gaf Herlings aan dat hij waarschijnlijk nog enige tijd nodig heeft voordat hij weer om de prijzen kan meedoen. Antonio Cairoli en Tim Gajser strijden door de afwezigheid van Herlings dit seizoen om de wereldtitel in de MXGP.</p>
