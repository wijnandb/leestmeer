---
layout: post
title: "Trump stelt maatregelen tegen Huawei met 90 dagen uit"
date: Tue, 21 May 2019 07:51:15 +0200
category: tech
externe_link: "https://nos.nl/l/2285619"
feature_image: "https://nos.nl/data/image/2019/04/17/544247/1008x567.jpg"
---

<p>Een deel van de Amerikaanse restricties tegen het Chinese telecombedrijf Huawei is met negentig dagen uitgesteld. Het ministerie van Handel in de Verenigde Staten zegt dat het uitstel nodig is om contractuele verplichtingen na te komen.</p>
<p>Afgelopen donderdag werd Huawei door het Amerikaanse ministerie op een zwarte lijst geplaatst. De VS is bang dat de Chinese overheid netwerken en materiaal van Huawei gebruikt voor spionage. Bedrijven die zaken willen doen met Huawei moeten voortaan een vergunning aanvragen, waarbij de kans groot is dat die aanvraag wordt afgewezen.</p>
<p>Gisteren bleek dat Google de toegang van Huawei tot het besturingssysteem Android vanwege die sancties al had beperkt.</p>
<h2>Google</h2>
<p>Door het uitstel kan Huawei dus alsnog Amerikaanse onderdelen en diensten kopen om bestaande netwerken en smartphones te onderhouden. Het uitstel geldt tot 19 augustus en kan worden verlengd. Voor de ontwikkeling van nieuwe producten gelden wel meteen beperkingen en is er geen uitstel van kracht.</p>
<p>Verschillende media melden dat Google de dienstverlening aan Huawei nu voorlopig nog voortzet.</p>
<h2>Charme-offensief</h2>
<p>Ondertussen probeert de oprichter van Huawei met een charme-offensief de angel uit het conflict te halen. "Het ecosysteem van Apple is goed. Als ik op reis ben buiten China, geef ik mijn familie soms een MacBook cadeau", zegt Ren Zhengfei, oprichter van Huawei in een gesprek met Chinese journalisten. Buitenlandse journalisten waren niet uitgenodigd. Herhaaldelijke interviewverzoeken worden tot nu toe afgewezen. </p>
<p>In februari ontkende Zhengfei bij een interview met de BBC dat zijn bedrijf meedoet aan spionage. "Ons bedrijf zal nooit spionageactiviteiten ondernemen, dan sluit ik het bedrijf."</p>
<p>Ren Zhengfei reageert nu koeltjes op de handelsbeperkingen die het bedrijf zijn opgelegd. "Het belangrijkste voor ons is dat we ons best blijven doen. We hebben geen invloed op wat de Amerikaanse overheid doet", zegt hij over de ban.</p>
<p>Hij blijft vaag over de mogelijke effecten van de nieuwste sancties tegen zijn bedrijf, maar liet weten strijdbaar te zijn. "We zullen samen met de Amerikanen blijven werken aan de ontwikkeling van chips. Maar als er tekorten zijn, hebben we een noodplan klaarliggen. We staan al sinds een jaar onder curatele", zei hij over een eerdere Amerikaanse blokkade van de 5G-technologie van Huawei.</p>
<p>"Amerikaanse politici hebben de kracht van Huawei onderschat. We lopen hier in China op technologisch vlak nog mijlenver achter op de Verenigde Staten, maar op het gebied van 5G zijn wij de wereldleider. In de komende twee tot drie jaar is er niemand die zich kan meten met de technologie van Huawei."</p>
<p>Eind volgende maand ontmoet de Amerikaanse president Trump de Chinese leider Xi Jinping. Dan spreken ze ook over de handelsbeperkingen die de landen elkaar hebben opgelegd.</p>
