---
layout: post
title: "Banken klaar voor delen betaalgegevens, maar consument wil het (nog) niet"
date: Sat, 14 Sep 2019 07:07:21 +0200
categories: 
- financieel 
- economie 
externe_link: "https://nos.nl/l/2301617"
feature_image: "https://nos.nl/data/image/2019/09/14/577104/1008x567.jpg"
aantal: 510
unieke: 305
bron: "NOS"
---

<p>Je bankgegevens delen voor een boekhoudprogramma of beleggingsapp kan technisch gezien vanaf vandaag, maar consumenten staan er niet om te springen. Slechts 15 procent van de consumenten heeft interesse in dit soort toepassingen.</p>
<p>Uit onderzoek van EY VODW onder duizend consumenten blijkt dat onder jongeren de meeste interesse is. Ongeveer een kwart vindt de nieuwe mogelijkheden interessant. Vooral toepassingen die inzicht geven in de financiële situatie of die kortingen opleveren worden interessant gevonden.</p>
<p>Hoe ouder, hoe minder bereidheid er is om de betaalgegevens vrij te geven. Van de 65-plussers zegt 93 procent de data niet te willen delen.</p>
<p>Banken moeten vanaf vandaag hun systemen openstellen in het kader van PSD2. Daarin is afgesproken dat banken niet langer de enige zijn die beschikking hebben over betaalgegevens. Allerlei bedrijven mogen nieuwe diensten opzetten en kunnen - mits de klant toestemming geeft - bij gegevens zoals het banksaldo en transacties.</p>
<p>Alhoewel het technische gedeelte achter de schermen nu werkzaam is, merken klanten er nog niets van. Verschillende bedrijven werken aan toepassingen en zitten nog volop in de testfase.</p>
<p>Een van die apps is Peaks, nu alleen onderdeel van de Rabobank-app, die het beleggen van je wisselgeld mogelijk maakt. Ook klanten van andere banken kunnen dat straks doen, maar nu nog niet. "We zijn aan het testen en verwachten begin oktober live te gaan", zegt Tom Arends van de beleggingsapp. Hij merkt dat de verbindingen met de systemen bij de banken nog lang niet altijd stabiel zijn.</p>
<p>Ook ziet hij andere praktische problemen. "Bij ING bijvoorbeeld moet je toestemming geven voor het gebruiken van de data door in te loggen op de website in plaats van de app van de bank. Dat doe je met een username en password die je vaak niet meer gebruikt, omdat bijna iedereen de banken-apps gebruikt. Dat werkt omslachtig. En je moet het ook nog eens iedere 90 dagen doen."</p>
<p>Hij ziet dat het in Nederland overigens nog relatief goed geregeld is in vergelijking met bijvoorbeeld Duitsland. "Daar is de verscheidenheid aan kwaliteit per bank groot. Bij sommige banken moet je iedere keer dat je de app gebruikt opnieuw toestemming geven. Dat hebben we in Nederland gelukkig niet."</p>
<h2>Groot-Brittannië</h2>
<p>Volgens EY VODW wordt het nog een hele klus voor de bedrijven om klanten te overtuigen hun data te delen. "Een concreet voordeel van het delen van data lijkt essentieel om de houding van Nederlandse huishoudens te veranderen", aldus Jeroen van der Kroft van EY.</p>
<p>Tom Arends van Peaks maakt zich daarover weinig zorgen. "De praktijk laat zien dat er een enorm verschil zit in wat mensen zeggen en wat ze doen", aldus Arends. "We hadden zelf verwacht veel vragen hierover te krijgen. De praktijk laat zien dat dat niet zo is. Klanten vragen ons juist wanneer het nu eindelijk eens mogelijk is om met hun bank hun wisselgeld te beleggen."</p>
<p>EY verwijst naar Groot-Brittannië waar aanvankelijk ook veel scepsis was tegenover het delen van bankdata. Inmiddels worden er 60 miljoen data-uitwisselingen per maand gedaan. Dat waren er bij de start, een jaar eerder, nog geen 2 miljoen per maand.</p>
