---
layout: post
title: "Versoepeling belastingplicht voor 'per-ongeluk-Amerikanen'"
date: Mon, 09 Sep 2019 11:00:49 +0200
category: buitenland
externe_link: "http://feeds.nos.nl/~r/nosnieuwsbuitenland/~3/Wu27g7bdtrI/2300951"
feature_image: "https://nos.nl/data/image/2019/09/09/576048/1008x567.jpg"
---

<p>Nederlanders die in de Verenigde Staten zijn geboren of een Amerikaanse ouder hebben, moeten belasting betalen in Amerika. Dat leidt tot problemen, want Nederlandse banken dreigen binnenkort hun bankrekeningnummer te blokkeren of op te heffen. Om dat te voorkomen, is nu een overgangsregeling bedacht.</p>
<p>Het gaat om zo'n 40.000 Nederlanders die bijvoorbeeld nog nooit in Amerika hebben gewoond, in Nederland zijn opgegroeid of 'Jip-en-Janneke-Engels' spreken, legde Daan Durlacher uit in het NOS Radio 1 Journaal. Hij is van de organisatie Americans Overseas, die Amerikanen in Europa helpt.</p>
<p>Om belastingontduiking tegen te gaan, bepaalde toenmalig president Obama in 2009 dat alle Amerikanen belasting moeten betalen, ook Amerikanen die hun geld op een buitenlandse rekening stallen. Voor de handhaving van dit beleid schakelde Obama de hulp in van Europese landen. Zij moesten hun banken aansporen om te controleren of staatsburgers een rekening hebben. Zo ja, dan moet die worden opgegeven aan de Amerikaanse belastingdienst.</p>
<p>Daarvan zijn die 40.000 Nederlanders de dupe, zegt Durlacher. Volgens hem wordt er geen onderscheid gemaakt tussen mensen die "per ongeluk Amerikaan zijn en de echte Amerikaanse staatsburgers". Van alle Amerikaanse Nederlanders moeten banken het Amerikaanse BSN-nummer hebben. Maar volgens Durlacher hebben 'per-ongeluk-Amerikanen' zo'n nummer helemaal niet.</p>
<p>Nederlandse banken dreigen bankrekeningen te sluiten, als deze Amerikaans-Nederlandse klanten niet vóór 1 oktober zo'n nummer aanleveren. Of iemand Amerikaan is, zien banken aan de geboorteplaats in het paspoort.</p>
<p>Afgelopen vrijdag maakte de belastingdienst van de VS een mogelijke oplossing bekend. Er komt een overgangsregeling voor Amerikanen die in het buitenland wonen, maar wel belasting moeten betalen. Zij kunnen zich makkelijker uitschrijven als Amerikaans staatsburger. Voor een uitschrijving hebben mensen geen Amerikaans BSN-nummer meer nodig.</p><img src="http://feeds.feedburner.com/~r/nosnieuwsbuitenland/~4/Wu27g7bdtrI" height="1" width="1" alt=""/>
