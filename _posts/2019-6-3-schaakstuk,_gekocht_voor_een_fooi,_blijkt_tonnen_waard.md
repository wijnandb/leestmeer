---
layout: post
title: "Schaakstuk, gekocht voor een fooi, blijkt tonnen waard"
date: Mon, 03 Jun 2019 14:45:33 +0200
category: nieuws
externe_link: "https://nos.nl/l/2287451"
feature_image: "https://nos.nl/data/image/2019/06/03/554401/1008x567.jpg"
---

<p>Een schaakstuk dat voor 5 pond in een antiekwinkel werd gekocht, blijkt vele tonnen waard te zijn. Het speelstuk, dat jarenlang weggestopt lag in een laatje, blijkt een verloren gewaand onderdeel te zijn van het beroemde Lewis-schaakspel.</p>
<p>Het Lewis-schaakspel werd begin 19e eeuw gevonden op het gelijknamige eiland van de Buiten-Hebriden voor de Schotse kust. Het is een van de oudste Europese schaakspelen: waarschijnlijk is het in de 12e of 13e eeuw gemaakt in Noorwegen.</p>
<p>Hoe de speelstukken precies werden ontdekt en waardoor ze in Schotland eindigden, is niet bekend. Gezien hun ongeschonden staat gaat het waarschijnlijk om handelswaar, die mogelijk na een middeleeuwse schipbreuk aangespoelde.</p>
<p>In totaal werden 93 stukken van walvisbeen gevonden, bijna vier complete spelen. Enkele stukken zijn tegenwoordig topstukken van het National Museum of Scotland, het leeuwendeel van de vondst belandde in het British Museum. Vijf stukken raakten echter kort na de vondst vermist.</p>
<p>De opa van de huidige eigenaar trof dit stuk in 1964 aan in een winkel in Edinburgh. Hij noch de verkoper moet de waarde ervan hebben onderkend, want het verdween als een curieus poppetje in een laatje. Slechts af en toe werd het uitgepakt om even te bewonderen. </p>
<p>"Mijn moeder vond het een mooi en interessant beeldje", laat de eigenaar weten. "Ze meende dat het speciaal was, misschien wel magisch."</p>
<h2>Verrassing</h2>
<p>Recentelijk legde de eigenaar het beeldje voor aan de taxateur van Sotheby's. Die zag meteen dat het ging om een schildknaap uit het Lewis-spel, vergelijkbaar met moderne loper.</p>
<p>"Meestal moeten we vertellen dat een object weinig waarde heeft", zegt hij tegen The Independent. "Maar nu zei ik: jeetje, het is een van de Lewis-schaakstukken."</p>
<p>Het 9 centimeter grote stuk wordt volgende maand geveild, de eerste keer dat dat gebeurt met een Lewis-stuk. De waarde wordt geschat tussen de 600.000 en 1 miljoen pond.</p>
