---
layout: post
title: "Hamilton heeft tijd nodig na overlijden Lauda"
date: Thu, 23 May 2019 09:02:21 +0200
categories: 
- sport 
- autosport 
externe_link: "https://www.telegraaf.nl/sport/3634130/hamilton-heeft-tijd-nodig-na-overlijden-lauda"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/42241f56-7d4d-11e9-bc08-0217670beecd.jpg"
---

<p class="intro">Het overlijden van Niki Lauda is Lewis Hamilton niet in de koude kleren gaan zitten. De Mercedes-coureur liet woensdag zelfs verstek gaan tijdens de persconferentie.</p> <p>In de perszaal in Monaco, waar komend weekeinde de zesde race van het seizoen wordt verreden, werd de Brit vervangen door zijn teamgenoot Valtteri Bottas.</p><p>„Lewis heeft twee dagen geleden een goede vriend verloren. We vragen om jullie begrip”, stelde een woordvoerder van het team.</p><p>Hamilton had een speciale band met Lauda, die hem in 2013 overtuigde om naar Mercedes te vertrekken. Het leverde de Brit uiteindelijk vier wereldtitels (2014, 2015, 2017 en 2018) op.</p><p>Lauda was als speciaal adviseur verbonden aan het team van Mercedes. Begin deze week overleed de Oostenrijker op 70-jarige leeftijd.</p><p>„Mijn maatje, ik kan het nog maar moeilijk geloven dat je er niet meer bent. Ik zal onze gesprekken missen, het lachen, de grote knuffels na het winnen van een race. Het was echt een eer om met jou te werken de afgelopen zeven jaar. Ik zou zelfs niet in dit team hebben gezeten zonder jou. God hebbe je ziel. Dank je dat je een licht in mijn leven bent geweest. Ik zal altijd klaar staan voor jouw familie als ze me nodig hebben. Ik houd van je man. Voor altijd jouw vriend, Lewis.”</p><p>Mercedes eert Lauda dit weekeinde op meerdere manieren. De teamleden zullen zwarte armbanden dragen en op de bolides van Hamilton en Bottas wordt ’Danke Niki’' en de handtekening van de drievoudig wereldkampioen geplaatst. Ook zal een van de Mercedes-sterren op het bodywork bij de motor rood kleuren.</p><p>Kan de hegemonie van Mercedes in Monaco eindelijk doorbroken worden? Of krijgen we zondag een saaie optocht te zien? In De Opwarmronde blikken autocoureur Jeroen Bleekemolen en verslaggever Erik van Haren vooruit.</p>
