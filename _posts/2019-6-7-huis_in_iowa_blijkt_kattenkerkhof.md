---
layout: post
title: "Huis in Iowa blijkt kattenkerkhof"
date: Fri, 07 Jun 2019 03:42:37 +0200
category: nieuws
externe_link: "https://nos.nl/l/2287952"
feature_image: "https://nos.nl/data/image/2019/06/07/555137/1008x567.jpg"
---

<p>In een huis in de Amerikaanse staat Iowa zijn honderden verwaarloosde katten gevonden. De dierenbeschermingsorganisatie Animal Rescue League (ARL) ontdekte de woning dinsdag en is sindsdien het huis en bijgebouwen aan het uitkammen. Er zijn inmiddels 194 dode en 114 levende katten gevonden.</p>
<p>De organisatie schrijft op Facebook wat medewerkers aantroffen toen ze er aankwamen. De vloer was bezaaid met uitwerpselen en afval, soms wel 30 centimeter dik. In koelkasten en vriezers werden, naast het eten van de eigenaar, dode katten bewaard. Ook in andere gebouwen op het terrein stonden koelkasten gevuld met dieren.</p>
<p>Volgens de ARL drukten katten zich tegen de ramen om frisse lucht te krijgen. De luchtkwaliteit in het huis was zo slecht dat hulpverleners ademhalingsmaskers en beschermende kleding moesten dragen. Gordijnen waren doordrenkt met kattenpis.</p>
<p>"De geur was echt weerzinwekkend", zegt de voorzitter van de ARL. "De geur deed je echt terugdeinzen. Elke keer als we naar binnen gingen, botsten we op tegen een muur van stank."</p>
<p>Bij een bijgebouw vonden ze twee kittens in een doos, bedolven onder afval. In een plastic tas verderop vonden ze een dode kat, gewikkeld in een deken.</p>
<h2>Opvang</h2>
<p>Alle nog levende katten worden overgebracht naar een opvangcentrum. Ze zijn er slecht aan toe: ze hebben bijna allemaal vlooien en infecties. Ook zijn er veel dieren met gebroken tanden.</p>
<p>De eigenaar van de woning, een 65-jarige man, is aangehouden.</p>
