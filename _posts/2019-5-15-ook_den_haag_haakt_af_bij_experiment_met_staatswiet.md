---
layout: post
title: "Ook Den Haag haakt af bij experiment met staatswiet"
date: Wed, 15 May 2019 17:42:27 +0200
category: nieuws
externe_link: "https://nos.nl/l/2284788"
feature_image: "https://nos.nl/data/image/2019/05/15/550144/1008x567.jpg"
---

<p>De gemeente Den Haag is voorlopig niet van plan om mee te doen aan het experiment met de teelt van staatswiet. In een brief aan de gemeenteraad schrijven burgemeester en wethouders dat de voorwaarden ervoor onwerkbaar zijn. Onder andere de eis dat in een deelnemende gemeente alle coffeeshops moeten meedoen aan de proef, stuit op weerstand.</p>
<p>De gemeente heeft gesproken met verschillende Haagse coffeeshophouders. Zij staan in principe positief tegenover een vorm van gereguleerde wietteelt, maar noemen deze pilot door zijn regels onwerkbaar en onwenselijk. "Dit gebrek aan draagvlak bij de branche is voor ons een helder signaal", zegt burgemeester Krikke.</p>
<p>Den Haag staat niet alleen in zijn kritiek. Onder meer de gemeenten Amsterdam, Rotterdam en Utrecht en de Vereniging Nederlandse Gemeenten hebben aangegeven dat ze het niet eens zijn met de huidige opzet van de proef.</p>
<h2>Twijfels</h2>
<p>Krikke vindt het van groot belang dat het experiment goed uitvoerbaar is. "Het college heeft hier grote twijfels over, gelet op de gefundeerde en zeer breed gedragen kritiek die vanuit verschillende kanten is geuit op het experiment", schrijft ze aan de raad.</p>
<p>Volgens de burgemeester komen deze twijfels bovenop de grote inspanning die de gemeente moet leveren. Daarom wil het Haagse college van B&amp;W vooralsnog niet meedoen aan de proef zoals die nu op tafel ligt. Het college gaat binnenkort met de gemeenteraad in debat om de knoop definitief door te hakken.</p>
<h2>Staatswiet</h2>
<p>In januari ging de Tweede Kamer akkoord met het wetsvoorstel over het experiment met staatswiet. De wet maakt het mogelijk voor aangewezen telers om hennep te kweken. Die drugs worden vervolgens geleverd aan coffeeshops in gemeenten die zich hebben aangemeld.</p>
<p>De proef moet vier jaar duren. Maximaal tien gemeenten kunnen eraan meedoen. Gemeenten die interesse hebben kunnen zich tot en met 10 juni aanmelden. De Eerste Kamer moet zich nog wel buigen over het wetsvoorstel.</p>
