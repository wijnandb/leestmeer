---
layout: post
title: "Woningbouw in Den Haag en Eindhoven in de knel door stikstofregels"
date: Wed, 04 Sep 2019 17:06:33 +0200
category: politiek
externe_link: "https://nos.nl/l/2300327"
feature_image: "https://nos.nl/data/image/2019/09/04/574923/1008x567.jpg"
---

<p>De woningbouw in Eindhoven en Den Haag komt ernstig in de knel door regels rond de uitstoot van stikstof. Dat zeggen bestuurders in die steden. Ook in politiek Den Haag zijn de zorgen over deze twee steden groot, want er moeten daar veel woningen worden gebouwd. Zelfs de verbouwing van het Binnenhof staat op het spel.</p>
<p>De problemen zijn een gevolg van de eerdere uitspraak van de Raad van State (RvS), de hoogste bestuursrechter, over de beperking van de stikstof-uitstoot. </p>
<p>In Den Haag worden alle projecten opnieuw tegen het licht gehouden, zegt VVD-wethouder Revis. "Met afstel of uitstel als gevolg. Ik maak mij grote zorgen." Ook in Eindhoven staan plannen "onder druk" en projecten "on hold". Wethouder Torunoglu (PvdA): "Wij hebben heel snel duidelijkheid nodig over hoe het verder moet".</p>
<h2>Steden omringd door natuur</h2>
<p>Door hun specifieke ligging zijn de problemen in Eindhoven en Den Haag extra groot: beide steden zijn omringd door natuur. Daardoor komt vrijwel ieder project dat van start gaat in de knel.</p>
<p>Minister Ollongren sprak eerder af dat er 75.000 woningen per jaar bij moeten komen om het woningtekort in ons land terug te dringen. De vraag is of dat op deze manier haalbaar is, zegt Revis.</p>
<p>Uit een rondgang van de Vereniging van Nederlandse Gemeenten blijkt dat naast Eindhoven en Den Haag veel andere plaatsen ook in de knel denken te komen. </p>
<p>Om grote problemen op de woningmarkt te voorkomen zou deze uitgezonderd moeten worden van de stikstofregels, meent de Haagse wethouder Revis. "Als je kijkt naar de grote vervuilers, zoals veeteelt, industrie, landbouw. Laat woningbouw dan voorgaan".</p>
<p>Maar steden hoeven niet op zo'n algehele uitzondering te rekenen, bevestigen bronnen rond het kabinet. Dat zou een te algemene oplossing voor specifieke problemen per gebied zijn.</p>
<p>De draad kwijt? NOS op 3 legt in deze video uit waarom stikstof Nederland in zijn greep heeft:</p>
<p>Er wordt nu naar twee mogelijkheden gekeken: het zogeheten intern salderen en het extern oplossen met compensatie. Bij het eerste gaat het om compensatie in de wijk of binnen het project zelf, door bijvoorbeeld woningen energieneutraal te bouwen.</p>
<p>Politiek verslaggever Ron Fresen: "Bij de externe oplossingen gaat het om compensatie op andere terreinen. Neem bijvoorbeeld Eindhoven. Daar zou het uitkopen van veehouders met megastallen een oplossing kunnen zijn om ruimte te maken voor de bouw van woningen".</p>
<p>Volgens Fresen ontkomt het kabinet niet aan ingrijpende politieke keuzes en het stellen van prioriteiten.</p>
<h2>'Hell of a job'</h2>
<p>Vooralsnog zijn die keuzes niet gemaakt, het kabinet is eerst bezig met het in kaart brengen van de problemen. En is daarbij afhankelijk van informatie van lokale overheden.</p>
<p>Een brief van minister Schouten over de stand van zaken, gepland voor deze week, is uitgesteld.</p>
<p>Volgens een ingewijde is het opstellen van zo'n lijst ook een "hell of a job". Gezien de verschillende belangen waar lokale overheden mee te maken hebben, zijn ze zeer terughoudend uit angst voor claims of procedures.</p>
<p>Bronnen bevestigen wel dat het Haagse Binnenhof op de lijst staat. Dat kan dus betekenen dat die verbouwing ook vertraging oploopt.</p>
