---
layout: post
title: "Van Bommel: 'In drie dagen kun je een kerel worden'"
date: Mon, 29 Jul 2019 19:40:22 +0200
category: sport
externe_link: "https://nos.nl/l/2295648"
feature_image: "https://nos.nl/data/image/2019/07/29/567110/1008x567.jpg"
---

<p>Drie dagen na het verloren duel met Ajax om de Johan Cruijff-schaal staat PSV dinsdag voor een uiterst belangrijke opdracht: bij FC Basel moet de tweede voorronde van de Champions League worden overleefd, na de benauwde 3-2 thuiszege van vorige week.</p>
<p>Zal PSV in het St. Jacob-Park in Basel zijn mannetje staan, of beter gezegd: zijn kerel? Na afloop van de wedstrijd tegen Ajax hekelde trainer Mark van Bommel de instelling van zijn spelers, die volgens Van Bommel heel snel grote kerels moesten worden. Maar kan dat wel zo snel?</p>
<p>"Natuurlijk kun je kerels worden in drie dagen", sprak Van Bommel tijdens de persconferentie aan de vooravond van het duel in Zwitserland. "Het ging erom dat er dingen niet goed zijn gegaan. Maar dat had niets met teamtactische zaken te maken. Het ging om dingen die je snel kan veranderen."</p>
<p>"We hebben wel degelijk kansen gehad tegen Ajax", vervolgde Van Bommel. "Het lijkt voor de buitenwereld alsof Ajax veel beter was, omdat we op bepaalde momenten geen kerels waren. Er waren fases waar je balbezit moet houden en je weet wat je moet doen als je een echte kerel bent. Dat hebben wij net niet gedaan."</p>
<p>Tegen FC Basel moet dat anders, beseft Van Bommel. "Je moet snel stappen maken als je mee wilt doen aan de Champions League."</p>
<p>Ook FC Basel kende geen goede generale voor het duel met PSV: afgelopen weekeinde werd thuis met 2-1 verloren van FC St. Gallen. Wel stonden er in het competitieduel zeven andere spelers in het veld dan in de wedstrijd van vorige week in Eindhoven.</p>
<p>De gemiddelde leeftijd van de selectie van Basel ligt vijf jaar hoger dan die van PSV. Maar daar zit Van Bommel niet mee. "Basel heeft vijf seizoenen meer ervaring, dat is zo'n 150 wedstrijden. Maar vorig seizoen waren wij in de Champions League ook de jongste ploeg met 23,3 jaar. Dus dat mag geen probleem zijn.</p>
<h2>Volgende station: Linz?</h2>
<p>Als PSV de wedstrijd tegen FC Basel tot een goed einde brengt, dan is het Oostenrijkse Linzer ASK de tegenstander in de derde voorronde, die volgende week al wordt gespeeld. Daarna volgen de play-offs om een definitieve plek in de groepsfase van de Champions League.</p>
