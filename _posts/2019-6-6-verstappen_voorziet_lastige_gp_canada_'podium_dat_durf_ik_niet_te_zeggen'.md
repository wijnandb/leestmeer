---
layout: post
title: "Verstappen voorziet lastige GP Canada: 'Podium? Dat durf ik niet te zeggen'"
date: Thu, 06 Jun 2019 20:02:09 +0200
category: sport
externe_link: "https://nos.nl/l/2287914"
feature_image: "https://nos.nl/data/image/2019/05/26/552644/1008x567.jpg"
---

<p>In aanloop naar de Grand Prix van Canada, zondag op het programma, sprak Max Verstappen zijn twijfels uit over een podiumplaats. Hij werd vorig jaar derde, maar of hij dat resultaat kan evenaren of zelfs verbeteren, is de vraag. "Vorig jaar gingen we wel lekker en eindigde ik op het podium, maar of dat dit jaar weer lukt durf ik niet te zeggen."</p>
<p>Het Canadese circuit is volgens de coureur niet één van zijn beste circuits, omdat juist topsnelheid er belangrijk is en daar werkt Red Bull nog aan. "We weten dat Ferrari hier snel is, dus dit zal van nature een betere baan voor hun zijn", zegt Verstappen op zijn website.</p>
<h2>'Ferrari kan beter'</h2>
<p>"Ik verwacht dat Ferrari hier veel beter voor de dag komt dan bij vorige grand prixs", kijkt hij vooruit en tempert hij de verwachtingen wat betreft het eigen optreden. "Vergeleken met Monaco zal dit circuit ons niet zo goed liggen."</p>
<p>De Red Bull-coureur ziet daarnaast ook dat Mercedes vooralsnog heer en meester is. De renstal won alle zes de GP's die tot dusverre verreden zijn.</p>
<p>Verstappen: "Het is niet gemakkelijk om het gat te dichten, want Mercedes doet op dit moment een goede job. We zullen ons op elk vlak moeten verbeteren om hen uit te kunnen dagen."</p>
<h2>Nieuwe motor Mercedes</h2>
<p>De renstal van wereldkampioen Lewis Hamilton rijdt daarnaast op het circuit Gilles Villeneuve met een vernieuwde versie van de motor. Op papier is dat een nog betere krachtbron dan waarover Mercedes beschikte. Toch ziet Hamilton zichzelf niet als torenhoge favoriet voor de zege in Canada.</p>
<p>"Ferrari is het hele seizoen al het sterkst op de rechte stukken. Het is afwachten of dat ook dit weekend weer het geval is. Daarnaast is Honda druk bezig om de motor te verbeteren en het verschil te verkleinen. Red Bull wordt steeds sterker", verklaart de Britse wereldkampioen.</p>
