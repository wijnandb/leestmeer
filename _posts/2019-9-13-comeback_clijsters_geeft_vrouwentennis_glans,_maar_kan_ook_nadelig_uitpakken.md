---
layout: post
title: "Comeback Clijsters geeft vrouwentennis glans, maar kan ook nadelig uitpakken"
date: Fri, 13 Sep 2019 06:15:41 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/NEedU-BV9UU/2301479"
feature_image: "https://nos.nl/data/image/2019/09/13/576863/1008x567.jpg"
aantal: 560
unieke: 342
bron: "NOS"
---

<p>Het was donderdag de opening van het Belgische avondjournaal, de onlineredactie van Sporza opende een liveblog en dagblad Het Laatste Nieuws publiceerde op zijn website meer dan vijftien artikelen over het verrassende nieuws. Het was duidelijk, de tweede comeback van Kim Clijsters zette België even op z'n kop.</p>
<p>De Vlaamse wil na een lange afwezigheid in 2020 opnieuw de mondiale tennistop bestormen. Maar is iemand van 36 jaar, die ruim zeven jaar geen profpartij heeft gespeeld, nog daartoe in staat?</p>
<p>"Qua tennis en talent kan ze de top weer halen, maar veel zal van haar lichaam afhangen", zegt de Belgische oud-tennisprof en journalist Filip Dewulf. "Nu zijn we zeven jaar verder, dus het zal er niet makkelijker op worden."</p>
<p>Luister hieronder het audiofragment met Filip Dewulf op NPO Radio 1:</p>
<p>Ook Kristie Boogert verwacht dat Clijsters zich weer bij de mondiale top kan spelen. "Een moedige keuze! Aan haar slagen en krachtige manier van tennissen gaat het niet liggen. Maar fysiek zal ze veel werk moeten verzetten", zegt de oud-prof, die net als Dewulf haar tennisracket inruilde voor de journalistiek.</p>
<p>Clijsters, viervoudig grandslamkampioene, hield de afgelopen jaren haar niveau enigszins op peil met demonstratie-optredens in het seniorencircuit en ze trainde soms op haar academie in Bree met landgenote Elise Mertens, momenteel de mondiale nummer 24.</p>
<h2>Met open armen ontvangen</h2>
<p>Een ding lijkt op voorhand duidelijk: de tenniswereld zal de immer spontane Clijsters weer met open armen ontvangen. Menig tennisliefhebber herinnert zich nog hoe haar oudste dochter Jada in 2009 de show stal in het Arthur Ashe Stadium bij de prijsuitreiking van de US Open.</p>
<p>Serena Williams liet via Twitter al merken dat ze uitkijkt naar de terugkeer van haar voormalige rivale. Williams en Clijsters speelden tien keer tegen elkaar, waarvan de eerste keer tijdens de US Open in 1999.</p>
<p>"Ik denk dat Clijsters geïnspireerd is geraakt door de prestaties van Serena en Venus Williams. Vergeet niet, Clijsters is met haar 36 jaar jonger dan Serena en Venus", zegt Boogert. "Ik kan me goed voorstellen dat dit haar aan het denken heeft gezet."</p>
<h2>Goed voor het vrouwentennis?</h2>
<p>"Het vrouwentennis maakt daarnaast een periode door waarbij veel topspeelsters van elkaar kunnen winnen. Dat moet Clijsters ook kansen bieden", gaat Boogert verder.</p>
<p>"Al hoor ik ook alweer de kritiek, mocht Clijsters daadwerkelijk weer grote titels winnen. 'Iemand van 36 jaar die uit het niets weer wint, dat kan toch niet?!' Je kunt je twijfels hebben of dat goed is voor het imago van het vrouwentennis. Maar zover is het nog niet."</p>
<p>In België hoor je, uiteraard, nauwelijks iemand over of de comeback van Clijsters ook een nadelig effect heeft. "Ze is hier een Belgische wereldster. Ze is altijd een geweldige ambassadrice geweest. Haar terugkeer zal het Belgische tennis een boost geven", aldus Dewulf.</p>
<p>De derde tenniscarrière van Clijsters krijgt ook een Netflix-achtig karakter. Het management van Clijsters heeft een productiemaatschappij in de arm genomen om de rentree van de populaire Belgische vast te leggen.</p>
<h2>Commercieel motief?</h2>
<p>Clijsters wordt volgens het mediabedrijf al een half jaar gevolgd, zo valt te lezen in dagblad De Standaard. Dat voedt het vermoeden dat haar comeback naast het sportieve ook een sterk commercieel motief heeft.</p>
<p>Dewulf wil niet zover gaan. "Ik geloof echt in haar sportieve intenties. Ik denk dat Clijsters deze uitdaging aangaat om te kijken wat ze op haar leeftijd nog kan."</p><img src="http://feeds.feedburner.com/~r/nossporttennis/~4/NEedU-BV9UU" height="1" width="1" alt=""/>
