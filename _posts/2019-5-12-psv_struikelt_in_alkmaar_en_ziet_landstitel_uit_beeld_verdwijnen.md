---
layout: post
title: "PSV struikelt in Alkmaar en ziet landstitel uit beeld verdwijnen"
date: Sun, 12 May 2019 16:24:54 +0200
categories: 
- sport 
- voetbal 
externe_link: "https://nos.nl/l/2284261"
feature_image: "https://nos.nl/data/image/2019/05/12/549436/1008x567.jpg"
---

<p>PSV heeft enkel nog een theoretische kans om het kampioenschap te prolongeren. De Eindhovenaren gingen onderuit bij AZ (1-0), dat zich daarmee van de vierde plaats in de eredivisie verzekerde.</p>
<p>Waar PSV voor de winterstop bijna ongenaakbaar was, ging het nu opnieuw mis in een uitduel. Door de nederlaag verloor het elftal van Mark van Bommel voor de zesde keer in negen optredens op vreemde bodem punten.</p>
<p>Tevens kwam er een einde aan een recordreeks van PSV. Dit duel was het eerste deze competitie waarin de Eindhovenaren niet tot scoren kwamen.</p>
<h2>Afscheid Van den Brom</h2>
<p>Bij de Alkmaarders stond de wedstrijd in het teken van trainer John van den Brom, die volgend seizoen FC Utrecht onder zijn hoede heeft. Alleen in de openingsfase dreigde een hakje van Luuk de Jong zijn middag te verstoren.</p>
<p>AZ werd daarna sterker. Het was aan Jeroen Zoet te danken dat de Eindhovenaren de rust zonder tegendoelpunt haalden, want de keeper redde knap op een pegel van Calvin Stengs.</p>
<p>Die tegentreffer kwam er vlak na de pauze alsnog, toen Guus Til het eindstation was van een Alkmaarse aanval. Stengs verzuimde kort daarna de genadeklap al uit te delen, toen zijn inzet tegen de paal belandde.</p>
<p>Met de moed der wanhoop zocht PSV naar doelpunten. Donyell Malen was er tot twee keer toe dicht bij. Aan de overkant hadden de Eindhovenaren mazzel dat een vrije trap van Adam Maher bovenop de lat belandde.</p>
<p>Ook met De Jong in de spits - de eredivisietopscorer begon wederom als middenvelder aan het duel - lukte het PSV niet meer om iets te forceren. Trainer Van Bommel wachtte niet eens meer op het laatste fluitsignaal.</p>
<p>AZ is door de overwinning definitief vierde, waarmee het zich mag verheugen op Europa League-voetbal in het komende seizoen.</p>
<h2>Feeststemming</h2>
<p>Van den Brom zorgt met zijn afscheid niet alleen voor een feeststemming in Alkmaar, maar ook in Amsterdam. Want de club waarmee hij in 1995 de Champions League won, lijkt het kampioenschap niet meer te kunnen ontgaan met drie punten meer en een veel beter doelsaldo dan PSV.</p>
<p>PSV moet nu hopen dat Ajax woensdag bij De Graafschap verliest. Zelf moet het in het thuisduel met Heracles Almelo ook nog eens een achterstand van veertien doelpunten op de Amsterdammers wegpoetsen.</p>
