---
layout: post
title: "Roemenië gaat kijken hoe nieuwe chaos bij verkiezingen hier te voorkomen"
date: Thu, 30 May 2019 19:14:50 +0200
category: nieuws
externe_link: "https://nos.nl/l/2286987"
feature_image: "https://nos.nl/data/image/2019/05/26/552732/1008x567.jpg"
---

<p>Roemenië gaat onderzoeken hoe Roemenen in het buitenland in de toekomst zonder problemen kunnen stemmen. Tijdens de EU-verkiezingen zondag stonden de hele dag lange rijen voor de stembureaus in Nederland en andere Europese steden.</p>
<p>Bij sluiting van de bureaus had lang niet iedereen zijn stem kunnen uitbrengen. Dat leidde bij de ambassade in Den Haag tot ongeregeldheden. Na het sluiten van het stembureau klommen mensen over de hekken en beukten op de deur. De ME greep in om de orde te herstellen:</p>
<p>Volgens veel Roemenen probeerde de Roemeense regering het de Roemenen in het buitenland zo moeilijk mogelijk maken om te stemmen. Behalve voor de EU-verkiezingen konden ze ook hun stem uitbrengen voor een nationaal referendum over corruptie.</p>
<h2>Spijt</h2>
<p>De Roemeense ambassadeur in Nederland, Brândusa Predescu, sprak in een open brief haar spijt uit over de "betreurenswaardige situatie" bij de verkiezingen van zondag. Ook schreef ze dat er "uiteraard lessen uit zijn te trekken".</p>
<p>Volgens Predescu was het moeilijk in te schatten hoeveel Roemenen er in Nederland wonen, aangezien ze zich niet verplicht bij de ambassade hoeven te registreren. Er waren dit keer al twee extra stembureaus opengesteld, waardoor er in heel Nederland drie stembureaus voor Roemenen waren: in Den Haag, Diemen en Eindhoven. Maar dat bleek niet genoeg.</p>
<h2>Verzoek</h2>
<p>Ook duurde het stemmen langer dan normaal omdat ze tweemaal een stem konden uitbrengen. Een verzoek om de stembureaus langer open te houden werd volgens Predescu niet gehonoreerd door de kiescommissie. Uiteindelijk konden zo'n 6000 Roemenen hun stem uitbrengen, drie keer zoveel als bij eerdere verkiezingen.</p>
