---
layout: post
title: "Duncan na zijn winst: 'Bij het stemmen dacht ik waar gaat dit heen?'"
date: Sun, 19 May 2019 01:40:23 +0200
category: cultuur
externe_link: "https://nos.nl/l/2285339"
feature_image: "https://nos.nl/data/image/2019/05/19/551045/1008x567.jpg"
---

<p>"Ik kan het niet geloven, ik sta helemaal te shaken gewoon", zei Duncan Laurence na afloop van de finale van het Eurovisie Songfestival op het podium tegen commentatoren Jan Smit en Cornald Maas. "Ik weet niet wat ik moet zeggen, het is zo geweldig dit."</p>
<p>Tijdens het tellen van de stemmen was hij niet gerust op zijn overwinning. "Bij het stemmen dacht ik 'waar gaat dit heen?'" Tot nu toe bleef hij zeer rustig "maar nu ben ik totaal niet rustig meer".</p>
<p>Kijk hier naar het beslissende moment:</p>
<p>Het is altijd om de muziek gegaan, zei Duncan Laurence: "Music first, dat is het altijd bij mij geweest." Tijdens de uitvoering van zijn nummer in de finale van het Eurovisie Songfestival maakte hij nog een kleine wijziging. "Ik dacht weet je wat, dit is de laatste keer dat ik dit mag doen. Ik ga gewoon zingen hoe het in mijn hart voelt."</p>
<p>Hij stond ook even stil bij de inspiratiebron voor het nummer, een overleden dierbare. "Natuurlijk dacht ik aan diegene en ze was er."</p>
<p>Ook had de 25-jarige zanger nog een tip voor aankomende muzikanten. "Pak die pen, die gitaar of keyboard en schrijf alsjeblieft. Je ziet dat het echt kan."</p>
<p>Met dit optreden behaalde Duncan Laurence de winst:</p>
<p>"Ik durfde niet eens te dromen over het winnen van deze trofee, want dit is het Eurovisie Songfestival en daar kan het alle kanten op gaan", zei de zanger bij de persconferentie.</p>
<p>Dat hij bij de wedkantoren zo hoog stond beschouwde hij als een compliment. "En de voorspelling kwam uit, maar ik bleef het zien als een voorspelling." Hij liet zich er niet door onder druk zetten, zei hij.</p>
<h2>'Prachtige show'</h2>
<p>Over het matige optreden van Madonna hield hij zich op de vlakte. "Het was een prachtige show, vooral het begin met al die monniken in kappen."</p>
<p>Hij kwam ook nog met een nieuwtje. Hij wil samen met de Zweedse John Lundvik een nummer gaan schrijven. "We hebben al telefoonnummers uitgewisseld."</p>
<p>Duncan komt aan het eind van de middag terug in Nederland. Vanavond blikt hij terug op het songfestival in een ingelaste uitzending van Pauw op NPO 1, waar ook zijn coach Ilse DeLange en commentatoren Jan Smit en Cornald Maas aanschuiven, evenals zangeres Getty Kaspers van Teach-In. Die groep tekende in 1975 voor een Nederlandse zege bij het Eurovisie Songfestival.</p>
