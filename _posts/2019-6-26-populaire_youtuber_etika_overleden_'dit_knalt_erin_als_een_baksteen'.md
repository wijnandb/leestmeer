---
layout: post
title: "Populaire youtuber Etika overleden: 'Dit knalt erin als een baksteen'"
date: Wed, 26 Jun 2019 09:53:16 +0200
category: cultuur
externe_link: "https://nos.nl/l/2290729"
feature_image: "https://nos.nl/data/image/2019/06/26/559287/1008x567.jpg"
---

<p>De politie in New York heeft het lichaam gevonden van de populaire youtuber Desmond Amofah, beter bekend als Etika. De 29-jarige werd zes dagen geleden als vermist opgegeven. Voor zijn vermissing zette hij een video online waarin hij het over zelfmoord had.</p>
<p>Etika was vooral bekend van het spelen en bespreken van Nintendo-spellen op YouTube en streamingplatform Twitch. Hij had ruim 800.000 abonnees op YouTube en was ook populair op andere sociale media.</p>
<h2>Psychische problemen</h2>
<p>Zijn abonnees en volgers wisten al langer dat Amofah kampte met psychische problemen. De afgelopen maanden baarde zijn gedrag hen steeds meer zorgen. Zo plaatste hij in oktober 2018 een pornovideo op zijn YouTube-kanaal, een duidelijke overtreding van de regels van de videodienst. Toen zijn kanaal tijdelijk werd stilgelegd, zei hij in een reactie dat het "tijd was om te sterven".</p>
<p>Ook plaatste hij op Twitter vreemde foto's, waaronder een afbeelding waarop hij poseert met een vuurwapen. Volgens de politie in New York dreigde Amofah al eens zelfmoord te plegen in zijn eigen appartement.</p>
<p>De youtuber werd een week geleden voor het laatst gezien. Maandag vonden agenten zijn persoonlijke eigendommen op Manhattan Bridge. Gisteren bevestigde de politie zijn dood. Inmiddels zijn zijn accounts op YouTube en Twitch verwijderd.</p>
<h2>Veel geschokte reacties</h2>
<p>Op YouTube en sociale media reageren fans van over de hele wereld op het overlijden van Amofah. Hij wordt een van de beste streamers ooit genoemd. "Verschrikkelijk om te horen dat zo'n helder licht vandaag is uitgedoofd", schrijft de professionele gamer Zinoto.</p>
<p>YouTube heeft ook gereageerd op het overlijden van Amofah:</p>
<p>Ook veel Nederlandse volgers reageren op Twitter op het overlijden van Etika. "De bevestiging knalt er toch als een baksteen in", schrijft iemand. Anderen roepen mensen met psychische problemen op om erover te praten.</p>
