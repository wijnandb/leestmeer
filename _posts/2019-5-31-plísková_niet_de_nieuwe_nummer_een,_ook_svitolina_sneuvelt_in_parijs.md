---
layout: post
title: "Plísková niet de nieuwe nummer een, ook Svitolina sneuvelt in Parijs"
date: Fri, 31 May 2019 13:17:09 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/ebqBtBt7H3w/2287048"
feature_image: "https://nos.nl/data/image/2019/05/31/553745/1008x567.jpg"
---

<p>Na Petra Kvitová, Angelique Kerber en Kiki Bertens zijn vrijdag ook Karolína Plísková en Jelina Svitolina in een vroeg stadium gesneuveld op Roland Garros.</p>
<p>Svitolina ging onderuit tegen Garbine Muguruza, Plísková boog in de derde ronde met 3-6, 3-6 voor de Kroatische Petra Martic. Door de nederlaag blijft Naomi Osaka voorlopig de nummer een van de wereld. Plísková had de Japanse in Parijs voorbij kunnen steken als ze ver in het toernooi was gekomen.</p>
<h2>Voortekenen Plísková waren goed</h2>
<p>Vooraf werd er veel van Plísková verwacht. Ze won vlak voor Roland Garros het graveltoernooi van Rome en bij de laatste tien grandslamtoernooien reikte ze een keer tot de finale, twee keer tot de halve finales en vier keer tot de kwartfinales.</p>
<p>Tegen Martic verloor ze vanaf 3-2 echter zes games op rij en maakte ze ook in het vervolg veel te veel fouten (28 in totaal).</p>
<p>Voor de 28-jarige Martic, die in Parijs voor de derde keer de vierde ronde haalde, was het al haar vierde zege op Plísková in vijf duels.</p>
<h2>Muguruza te sterk voor Svitolina</h2>
<p>Jelina Svitolina moest haar meerdere erkennen in Garbine Muguruza. De Spaanse verzekerde zich na anderhalf uur spelen van een plekje bij de laatste zestien: 6-3, 6-3.</p>
<p>In de eerste set eindigden acht van de negen gespeelde games in een servicebreak. Alleen Muguruza, toernooiwinnares in 2016, slaagde er een keer in om haar eigen service te behouden. Daarmee trok ze het eerste bedrijf naar zich toe.</p>
<p>De als negende geplaatste Svitolina oogde ook in het vervolg wat mat. Halverwege de tweede set lukte het de Oekraïense om haar tegenstander een servicegame af te snoepen.</p>
<p>Maar Muguruza herpakte zich snel en wist Svitolina twee keer op rij te breken. Vervolgens zorgde de als negentiende geplaatste Spaanse op eigen service voor de beslissing.</p>
<h2>Overwerk voor Stephens</h2>
<p>In de vierde ronde neemt Muguruza het op tegen Sloane Stephens, vorig jaar finaliste in Parijs. De als zevende geplaatste Amerikaanse had drie sets nodig tegen Polona Hercog: 6-3, 5-7, 6-4 </p>
<p>Bij 6-3,5-4 had Stephens de overwinning al voor het grijpen. Ze kreeg op eigen service maar liefst vier matchpoints, maar de Sloveense mepte ze allemaal weg, om vervolgens de set te pakken. </p>
<p> In set drie snelde Stephens naar 4-0, maar opnieuw liet ze Hercog terugkomen. Toen ze bij 5-4 andermaal voor de winst serveerde, liet ze weer een matchpoint onbenut. Een punt later was het raak.</p><img src="http://feeds.feedburner.com/~r/nossporttennis/~4/ebqBtBt7H3w" height="1" width="1" alt=""/>
