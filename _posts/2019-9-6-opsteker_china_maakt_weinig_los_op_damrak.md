---
layout: post
title: "Opsteker China maakt weinig los op Damrak"
date: Fri, 06 Sep 2019 12:48:00 +0200
categories: 
- financieel 
- koersen 
externe_link: "https://www.telegraaf.nl/financieel/1290626078/opsteker-china-maakt-weinig-los-op-damrak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e3a6e0f4-d093-11e9-9211-02c309bc01c1.jpg"
---

<p class="intro">De AEX maakte rond de lunch nog steeds een pas op de plaats ondanks de aankondiging van de Chinese centrale bank om het bankenbeleid verder te versoepelen. Het belangrijke Amerikaanse banenrapport hield beleggers in toom. Bij de hoofdfondsen deed KPN een stap terug na de voorgenomen wisselling van de wacht in de top van het bedrijf.</p> <p>De AEX stond rond één uur 0,1% lager op 568,57 punten. De AMX daalde 0,2% naar 822,22 punten.</p><p>Elders in Europa deden beleggers het eveneens rustig aan. De Duitse DAX won 0,1% en de Franse CAC 40 stond onveranderd.</p><p>De indexfutures wezen op een licht hogere opening van de Amerikaanse beursgraadmeters, na de plussen van 1,3% tot 1,7% op donderdag.</p><p>In Azië wonnen de meeste beurzen vanochtend terrein. De Japanse Nikkei-index sloot 0,5% hoger. Het nieuws van donderdag dat de VS en China in oktober zullen overleggen over hun handelsconflict, bleef steun bieden.</p><p>De onverwachte daling van de Duitse industriële productie in juli drukte licht op het sentiment in Europa. Beleggers keken vooral uit naar het Amerikaanse banenrapport, dat om half drie naar buiten komt. Dit geeft inzicht in de stand van de economie en verschaft meer duidelijkheid of de centrale bank de rente dit jaar verder gaat verlagen. De analistenconsensus is een banengroei van 173.000 in augustus.</p><p>Bij de Nederlandse hoofdfondsen belandde KPN met een verlies van 2,3% onderaan. Het telecombedrijf wil Dominique Leroy, die nu branchegenoot Proximus leidt, aanstellen als nieuwe bestuursvoorzitter. Analist Jos Versteeg van InsingerGilissen begrijpt de negatieve reactie van beleggers niet. „Ik zie geen enkel bezwaar. Dat ze geen internationale fusie nastreeft, is alleen maar goed. Mogelijk grijpen beleggers het nieuws aan om winst te nemen, want de koersdoelen liggen veelal niet veel hoger dan de huidige koers.”</p><p>ArcelorMittal poetste het verlies weg geholpen door de Chinese opsteker en dikte 0,1% aan.</p><p>De informatieleveranciers Relx en Wolters Kluwer plusten 0,8% respectievelijk 0,6%. Bankconcern ING pakte de koppositie met een winst van 1%.</p><p>Midkapper TomTom viel goed in de smaak en won 4,7%, in reactie op de bereikte deal om zijn navigatie te integreren met het Microsoft Connected Vehicle Platform. Via die clouddienst Microsofts Azure kan de data van voertuigen worden gebruikt om producten en diensten te verbeteren op het terrein van autonoom rijden.</p><p>Luchtvaartconcern Air France KLM  viel 2% terug.</p><p>SBM Offshore kreeg er 1,1% bij. De maritiem oliedienstverlener gaat een langdurige leveringsovereenkomst aan met het Amerikaanse olie- en gasconcern ExxonMobil, voor mogelijke toekomstige orders voor productie- en opslagschepen.</p><p>Lokaal fonds Curetis zakte na de terugval van gisteren nog eens 3,4%, waarmee de winst van woensdag grotendeels verloren is gegaan. De ontwikkelaar van testen waarmee snel te achterhalen is welke bacterie verantwoordelijk is voor een infectie, kondigde toen een samengaan met een Amerikaanse branchegenoot aan.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
