---
layout: post
title: "Billie Eilish lost na 19 weken Lil Nas X af bovenaan Amerikaanse hitlijsten"
date: Tue, 20 Aug 2019 03:30:06 +0200
category: cultuur
externe_link: "https://nos.nl/l/2298220"
feature_image: "https://nos.nl/data/image/2019/08/20/571298/1008x567.jpg"
---

<p>Old Town Road is niet langer de nummer-1-hit in Amerika. Na 19 weken bovenaan de Billboard Hot 100 te hebben gestaan is Lil Nas X ingehaald door een ander spraakmakende artiest, Billie Eilish.</p>
<p>Het nummer van de 20-jarige rapper verbrak drie weken geleden het record van langst genoteerde nummer-1 in de hitlijst. Er zit ook nog een Nederlands tintje aan de track. De beats zijn gemaakt door de producer YoungKio uit Purmerend. Op het nummer doet ook countryster Billy Ray Cyrus mee. Een mix van rapmuziek met country is ongebruikelijk.</p>
<p>Lil Nas X lijkt wel vrede te hebben met het feit dat hij niet langer het hoogst genoteerde nummer heeft. Op Twitter feliciteert hij Billie Eilish. In een tweet erna maakt hij de grap dat hij door zijn platenlabel op straat wordt gezet nu hij de koppositie kwijt is.</p>
<p>De nieuwe nummer-1 van Eilish, Bad Guy, heeft direct een record te pakken. Het is nog nooit eerder voorgekomen dat een nummer negen weken op nummer-2 gestaan heeft, voordat het de eerste plek veroverde.</p>
<p>De 17-jarige zangeres trad afgelopen weekend nog op in Nederland op Lowlands. Het Jeugdjournaal kreeg de kans haar daar te interviewen.</p>
<p>Bekijk hieronder zowel Old Town Road als de nieuwe Amerikaanse nummer-1 Bad Guy:</p>
