---
layout: post
title: "Vermoeide Bertens verliest eindstrijd in Zhuhai"
date: Sun, 27 Oct 2019 08:38:33 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/uq6en2oaxrs/2307832"
feature_image: "https://nos.nl/data/image/2019/10/27/587756/1008x567.jpg"
aantal: 194
unieke: 134
bron: "NOS"
---

<p>Kiki Bertens heeft bij de WTA Elite Trophy naast de hoofdprijs gegrepen. De nummer tien van de wereld verloor in de finale van het eindejaarstoernooi in Zhuhai (een b-variant van de WTA Finals) met 6-4, 6-2 van Aryna Sabalenka.</p>
<p>De Zuid-Hollandse maakte de hele week een vermoeide indruk door haar overvolle speelschema van de afgelopen weken, maar trok in de Chinese stad telkens op wilskracht de zeges over de streep.</p>
<h2>Weinig energie</h2>
<p>Bertens bleek in haar veertiende WTA-finale (negen titels) echter weinig (mentale) energie over te hebben en kwam nooit in de wedstrijd. Ze dwong geen enkel breekpunt af en stond constant onder druk in haar eigen games.</p>
<p>De sterke Sabalenka, de nummer veertien van de wereld, hamerde er op los en brak Bertens op 5-4 in de eerste set en op 1-0 en 5-2 in de tweede set.</p>
<p>Bertens trof de Wit-Russin al voor de zesde keer en moest voor de tweede keer de zege aan Sabalenka laten. Een maand geleden in Wuhan won Sabalenka voor het eerst van de Nederlandse tennisster.</p>
<p>Bertens reist nu door naar de WTA Finals in Shenzhen, waar ze als reservespeelster aanwezig zal zijn.</p><img src="http://feeds.feedburner.com/~r/nossporttennis/~4/uq6en2oaxrs" height="1" width="1" alt=""/>
