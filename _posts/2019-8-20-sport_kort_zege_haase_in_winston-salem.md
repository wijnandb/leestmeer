---
layout: post
title: "Sport Kort: Zege Haase in Winston-Salem"
date: Tue, 20 Aug 2019 22:05:00 +0200
categories: 
- sport 
- tennis 
externe_link: "https://www.telegraaf.nl/sport/301877837/sport-kort-zege-haase-in-winston-salem"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6c22dcc4-c394-11e9-bd30-0217670beecd.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks verzamelen we hier het korte nieuws van alle kanten.</p> <p>Tennis: Rus sneuvelt in kwalificatietoernooi US Open</p><p>23.47 uur: Arantxa Rus is al in de eerste ronde van het kwalificatietoernooi voor de US Open uitgeschakeld. Ze ging in drie sets onderuit tegen de Bulgaarse Isabella Shinikova: 6-1 4-6 1-6. Rus, als zevende geplaatst in het kwalificatietoernooi, viel na een sterke eerste set ver terug en leed uiteindelijk een kansloze nederlaag. Ze speelde vorig jaar voor de vierde keer in het hoofdtoernooi van de laatste grandslam van het seizoen in New York. Ze werd driemaal in de eerste ronde uitgeschakeld en sneuvelde in 2011 in de tweede ronde.</p><p>De Nederlandse tennissters Quirine Lemoine, Bibiane Schoofs en Richèl Hogenkamp bereikten al wel de tweede ronde van het kwalificatietoernooi van de US Open.</p><p>Voetbal: Weer een nieuwe club in MLS: St. Louis</p><p>22.01 uur: De Amerikaanse stad St. Louis stapt met een eigen voetbalteam de Major League Soccer in. Het is de bedoeling dat St. Louis over drie jaar begint in de Amerikaanse competitie, die tegen die tijd dan uit 28 clubs bestaat. Nu zitten er 24 ploegen in de MLS, met FC Cincinnati als laatste toevoeging. De komende jaren komen daar ook Nashville SC, Inter Miami CF (2020) en Austin FC (2021) bij.</p><p>Tennis: Haase naar derde ronde in Amerika</p><p>21.56 uur: Robin Haase staat in de derde ronde van het toernooi in het Amerikaanse Winston-Salem. Hij verraste de als vierde geplaatste Portugees Joao Sousa in drie sets: 4-6 6-3 6-4. Haase was in de eerste ronde al te sterk voor de Amerikaan Denis Kudla: 6-4 7-6 (3). Hij stuit in de derde ronde op de Australiër John Millman, die in drie sets afrekende met de Italiaan Marco Cecchinato: 6-7 (5) 6-4 6-3.</p><p>Badminton: Piek en Tabeling naar tweede ronde WK</p><p>21.16 uur: Selena Piek en Robin Tabeling hebben bij de WK badminton in Basel de tweede ronde bereikt in het gemengd dubbel. Het Nederlandse duo was in twee games te sterk voor het Indonesische koppel Ronald Ronald/Annisa Saufika: 21-14 21-13. Piek en Tabeling spelen in de tweede ronde tegen het Chinese tweetal Ting He-ji/Yue Du. Het als dertiende geplaatste koppel was in de eerste ronde vrij.</p><p>Wielrennen: Havik klopt Greipel bij eerste profzege</p><p>18.32 uur: Piotr Havik heeft de 84e editie van de GP Stad Zottegem op zijn naam geschreven. De Nederlandse coureur van BEAT Cycling Club klopte na 200 kilometer de Duitser André Greipel in een sprint. De Belg Christophe Noppe kwam als derde over de finish. De 25-jarige Havik boekte zijn eerste profzege.</p><p>16.07 uur: De Nederlandse dressuurruiters hebben op de Europese kampioenschappen in Rotterdam een zilveren medaille veroverd in de landenwedstrijd. Het goud was voor Duitsland en Zweden pakte brons. Nederland leek aanvankelijk derde te worden, maar Groot-Brittannië werd gediskwalificeerd.</p><p>Duitsland ging de tweede dag al in als leider. Nederland stond na de eerste dag vierde. Namens Nederland kwamen dinsdag Emmelie Scholtens en Edward Gal in actie. Scholtens haalde een percentage van 76,087 en Gal deed het met 78,758 nog beter.</p><p>Van Rijsselberghe nog net in medalrace</p><p>13.21 uur Windsurfer Dorian van Rijsselberghe heeft bij het olympisch testtoernooi in Enoshima nog net de medalrace gehaald. De tweevoudig olympisch kampioen zette op de voorlaatste wedstrijddag in zijn klasse een matige serie neer: 14-13-11. Daardoor zakte de regerende wereldkampioen naar de tiende plek in het klassement.</p><p>Van Rijsselberghe, die door een elleboogblessure de afgelopen maanden rustig aan moest doen, maakt in de finale met de eerste tien van de rangschikking geen kans meer op een medaille.</p><p>Verdedigingsduo AZ ligt op schema</p><p>12.25 uur: AZ lijkt donderdag in het eerste play-offduel met Royal Antwerp FC weer te kunnen beschikken over Ron Vlaar en Stijn Wuytens. Beide verdedigers misten de competitiewedstrijd met FC Groningen van afgelopen weekeinde vanwege blessures, maar trainden dinsdag weer gedeeltelijk met de groep mee.</p><p>TeamNL met Herlings in Motorcross der Naties</p><p>12.21 uur: Nederland treedt tijdens de Motorcross der Naties aan in de sterkste opstelling. Dat betekent dat Jeffrey Herlings, Glenn Coldenhoff, Calvin Vlaanderen en Roan van de Moosdijk geselecteerd zijn. Herlings staat al enige tijd langs de kant wegens een enkelbreuk. De landenwedstrijd vind op 28 en 29 september plaats op het TT Circuit in Assen.</p><p>„Met Jeffrey Herlings en Glenn Coldenhoff hebben we twee wereldtoppers die uitkomen in het WK MXGP. Herlings heeft door blessures slechts twee GP’s gereden dit jaar, maar wist hier direct wel te winnen. Hij zal fit zijn tijdens de MX of Nations. En met Coldenhoff hebben we nog een coureur in de zwaarste klasse die om de overwinning mee kan doen”, zei teammanager Patrice Assendelft, die heeft gekozen voor een team van vier coureurs. Er mogen slechts drie motorcrossers aan de start verschijnen.</p><p>De Motorcross der Naties wordt gezien als het wereldkampioenschap motorcross voor landenteams. De afgelopen vijf edities werden gewonnen door Frankrijk. Vorig jaar eindigde Nederland als tweede, met Herlings, Coldenhoff en Vlaanderen.</p><p>Vitesse moet Gong weer lang missen</p><p>11.08 uur: Vitesse moet het ook de komende maanden stellen zonder de Nigeriaan Hilary Gong. De 20-jarige aanvaller, die vorig jaar in de zomer overkwam van het Slowaakse AS Trencín, ondergaat deze week een knieoperatie.</p><p>Bij Vitesse heeft men nog weinig plezier beleefd aan Gong. Vorig seizoen ondervond hij ook meermaals hinder van een knieblessure waardoor hij slechts tot een handvol optredens in de eredivisie, Europa League en KNVB-beker kwam. Dit seizoen deed Gong als invaller mee in het thuisduel met Ajax. Gong heeft nog niet gescoord voor Vitesse.</p><p>Debuut Jakobsen in grote ronde</p><p>10.49 uur: Sprinter Fabio Jakobsen begint zaterdag aan de eerste grote wielerronde in zijn loopbaan. De 22-jarige Nederlander is door Deceuninck-Quick-Step opgenomen in de selectie voor de Ronde van Spanje. De Vuelta start in Salinas de Torrevieja met een ploegentijdrit.</p><p>Jakobsen veroverde eind juni de Nederlandse titel. Hij schreef in april de Scheldeprijs op zijn naam. Tevens behaalde hij etappezeges in Portugal, Turkije en Californië.</p><p>Met Jakobsen verschijnen namens de Belgische succesploeg de Italiaan Eros Capecchi, de Fransman Rémi Cavagna, de Belgen Tim Declercq en Philippe Gilbert, de Brit James Knox, de Argentijn Maximiliano Richeze en de Tsjech Zdenek Stybar aan de start in Spanje.</p><p>„We hebben een mooie mix van jonge en ervaren coureurs”, liet ploegleider Wilfried Peeters weten. „We mikken op etappezeges in deze Vuelta. Fabio begint aan zijn eerste grote ronde en met de hulp van Maximiliano hopen we dat hij in de eindsprint van de partij kan zijn. We gaan zien wat James Knox kan doen in de bergen, met assistentie van met name Eros Capecchi.”</p><p>Talent Anisimova zegt af na overlijden vader</p><p>08.46 uur: Het Amerikaanse tennistalent Amanda Anisimova (17) is getroffen door een persoonlijk drama. Haar vader en coach Konstantin Anisimova is plotseling overleden. De tiener zal daardoor niet meedoen aan de US Open, die komende maandag in New York beginnen. De doodsoorzaak is niet bekend.</p><p>Konstantin Anisimova en zijn vrouw Olga verhuisden in 1998 van Rusland naar de Verenigde Staten. Hun dochter Amanda maakte in 2017 indruk met de juniorentitel op de US Open. Bij de Open Franse titelstrijd eerder dit jaar op Roland Garros in Parijs haalde ze de halve finales dankzij onder meer een zege op titelhoudster Simona Halep uit Roemenië. Anisimova staat momenteel 24e op de wereldranglijst.</p><p>Tennis: Murray opnieuw snel onderuit</p><p>08.23 uur: Drievoudig grandslamwinnaar Andy Murray heeft ook zijn tweede partij in het enkelspel na zijn rentree op de tennisbaan verloren. De 32-jarige Schot moest in de eerste ronde van het toernooi in Winston-Salem zijn meerdere erkennen in de Amerikaan Tennys Sandgren: 7-6 (8) 7-5.</p><p>Murray onderging begin dit jaar een ingrijpende heupoperatie. In juni keerde hij terug in het dubbelspel en vorige week maakte hij zijn rentree bij het masterstoernooi van Cincinnati in het enkelspel. Hij verloor toen in de eerste ronde van de Fransman Richard Gasquet.</p><p>Murray laat de US Open, die komende maandag beginnen, aan zich voorbijgaan. Hij sloeg een wildcard van de organisatie voor het enkelspel af. Ook in het dubbelspel en het gemengd dubbelspel komt de huidige nummer 329 van de wereldranglijst in New York niet in actie.</p><p>Tennis: Lemoine en Schoofs door in New York</p><p>07.12 uur: De Nederlandse tennissters Quirine Lemoine en Bibiane Schoofs hebben in New York de tweede ronde bereikt van het kwalificatietoernooi van de US Open. Lemoine speelde in de eerste ronde een lange en spannende partij tegen de Kroatische Tereza Mrdeza. Na 2 uur en 35 minuten stond de eindstand op het scorebord: 1-6, 7-5, 7-6 (5).</p><p>Mrdeza, de nummer 186 van de wereld, liet liefst 28 dubbele fouten noteren. Lemoine, die op de 257e plaats staat in het mondiale klassement, komt in de tweede ronde uit tegen Paula Badosa. De Spaanse is de nummer twee van de plaatsingslijst in het kwalificatietoernooi.</p><p>Schoofs won in de eerste ronde van de Noorse Ulrikke Eikeri: 6-4, 6-3. In de tweede ronde neemt ze het op tegen de Slowaakse Kristina Kucova, de nummer 153 van de wereldranglijst. Schoofs staat zeven plekken lager.</p><p>Eerder haalde Richèl Hogenkamp eveneens de tweede ronde van het kwalificatietoernooi in New York.</p><p>Voetbal: Ajax strijdt op Cyprus om Champions League</p><p>07.00 uur: Ajax begint dinsdagavond op Cyprus aan het tweeluik met APOEL Nicosia, met als inzet een plek in het hoofdtoernooi van de Champions League. De ploeg van trainer Erik ten Hag rekende in de derde voorronde moeizaam af met de Griekse kampioen PAOK (5-4 over twee wedstrijden) en treft nu de kampioen van Cyprus.</p><p>Ajax bereikte afgelopen seizoen weliswaar de halve finales van de Champions League en miste maar net de eindstrijd, maar moet desondanks twee voorrondes zien door te komen om weer het hoofdtoernooi te halen.</p><p>Ten Hag kan in Nicosia geen beroep doen op Quincy Promes (geblesseerd) en Kasper Dolberg, die op het punt staat te vertrekken bij Ajax. Hakim Ziyech en Noussair Mazraoui zijn wel meegereisd naar Cyprus, nadat ze de afgelopen dagen wat fysieke problemen hadden gehad.</p>
