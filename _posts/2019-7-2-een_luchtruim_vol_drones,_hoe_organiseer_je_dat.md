---
layout: post
title: "Een luchtruim vol drones, hoe organiseer je dat?"
date: Tue, 02 Jul 2019 17:30:55 +0200
category: tech
externe_link: "https://nos.nl/l/2291645"
feature_image: "https://nos.nl/data/image/2019/01/28/527685/1008x567.jpg"
---

<p>Drones die zelfstandig hun route plannen, opstijgen, helikopters ontwijken, en weer landen. De verwachting is dat de lucht er binnen enkele jaren vol mee zit. Ze leveren je online bestelde schoenen, plaatsen je boodschappen in de achtertuin, en bezorgen je avondeten op je dakterras.</p>
<p>Handig, maar het brengt ook problemen met zich mee. Hoe dichter bevolkt het luchtruim, hoe groter de kans op ongelukken. Nu al gaat het soms maar net goed, zoals afgelopen week in Enschede. Daar moest een traumahelikopter uitwijken voor een drone om een botsing te voorkomen.</p>
<p>TU Delft en Luchtverkeersleiding Nederland (LVNL) testen vandaag een nieuw systeem dat dit soort incidenten moet gaan voorkomen. Aanleiding is nieuwe Europese wetgeving die eerder deze maand werd aangekondigd en over een jaar wordt ingevoerd. Het luchtruim wordt vanaf dan meer gereguleerd.</p>
<p>Bekijk hieronder de nieuwe regels voor drones:</p>
<p>De test vindt plaats op de campus van TU Delft en omliggende gebieden. Tijdens de demonstratie worden meerdere drones de lucht in gestuurd. Een van de drones is volledig autonoom en meldt zichzelf aan bij de luchtverkeersleiding.</p>
<p>Dit gaat via U-Space, een programma dat op termijn in heel Europa wordt ingevoerd. Zodra de verkeerstoren op Rotterdam The Hague Airport het verzoek goedkeurt, gaat de drone de lucht in en doorkruist hij het luchtruim van het vliegveld. </p>
<p>Zo ging dat bij de test:</p>
<p>Als onderdeel van de test wordt de landing van een traumahelikopter gesimuleerd. Volgens Bart Remes, drone-onderzoeker van de TU, geeft de luchtverkeersleiding daarvoor een landingscommando aan alle drones in dat gebied. "Alle drones gaan dan naar de grond," zegt Remes. Autonome drones doen dat automatisch en piloten van op afstand bestuurde drones krijgen een bericht via U-Space.</p>
<h2>Theorietoets voor dronevliegers</h2>
<p>De nieuwe Europese wetgeving voor drones zal impact hebben op bijna iedere dronepiloot in Nederland. Alleen speelgoed- en zelfbouwdrones van minder dan 250 gram zonder camera vallen buiten de regeling. Voor alle andere drones gelden de nieuwe regels.</p>
<p>Zo moeten alle dronevliegers zich registreren, mogen drones niet hoger dan 120 meter vliegen, en moeten alle vliegers een theorie-examen van veertig vragen afleggen. Dit examen gaat over luchtvaartregelgeving, vliegveiligheid en privacy. Verder mag niemand onder de 16 een drone besturen en moet elke drone voorzien zijn van een zichtbaar registratienummer.</p>
<p>In de toekomst komen er ook strengere producteisen voor drones. Zo moeten alle nieuw verkochte drones vanaf 2022 voorzien zijn van softwarematige hoogtebeperkingen en zal er strenger worden gekeken naar geluid. Ook moeten alle drones tegen die tijd het registratienummer uitzenden.</p>
<h2>In de nacht en over de grens</h2>
<p>Maar de nieuwe regelgeving zorgt ook voor versoepeling. Zo mogen drones binnen Europa grensoverschrijdend vliegen en vervalt het verbod op 's nachts vliegen. Ook komt er meer ruimte voor het testen en experimenteren met drones, aldus het Ministerie van Infrastructuur en Waterstaat.</p>
