---
layout: post
title: "Rapper A$AP Rocky in Zweden aangehouden na gevecht op straat"
date: Wed, 03 Jul 2019 17:09:09 +0200
category: cultuur
externe_link: "https://nos.nl/l/2291817"
feature_image: "https://nos.nl/data/image/2019/07/03/560892/1008x567.jpg"
---

<p>De Amerikaanse rapper A$AP Rocky is gisteren door de Zweedse politie aangehouden. Hij wordt ervan verdacht iemand mishandeld te hebben bij een vechtpartij in het centrum van Stockholm. Op beelden is te zien hoe de dertigjarige rapper, wiens echte naam Rakim Mayers is, iemand op de grond gooit.</p>
<p>Het gevecht zou hebben plaatsgevonden vlak voordat A$AP Rocky optrad op een festival in de Zweedse hoofdstad. Hij werd op straat lastiggevallen door twee jongemannen.</p>
<p>Beelden ervan deelde de rapper op Instagram:</p>
<p>Op andere beelden, geplaatst door de Zweedse krant Aftonbladet, is te zien dat Mayers iemand vastpakt en op de grond gooit.</p>
<p>A$AP Rocky is onder meer bekend van nummers als Praise The Lord en L$D. Ook werkte hij samen met artiesten als Drake en Selena Gomez.</p>
<p>Ook drie bodyguards van Mayers zijn aangehouden, al worden zij van minder ernstige misdrijven verdacht. Volgens de Zweedse openbaar aanklager bevindt het onderzoek zich nog in een beginstadium. In afwachting daarvan worden de rapper en zijn bodyguards nog vastgehouden. Een optreden dat A$AP Rocky vandaag in Noorwegen zou geven gaat dan ook niet door.</p>
