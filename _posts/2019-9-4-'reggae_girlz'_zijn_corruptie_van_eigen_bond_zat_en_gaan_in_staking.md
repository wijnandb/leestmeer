---
layout: post
title: "'Reggae Girlz' zijn corruptie van eigen bond zat en gaan in staking"
date: Wed, 04 Sep 2019 14:31:36 +0200
categories: 
- sport 
- voetbal 
externe_link: "https://nos.nl/l/2300308"
feature_image: "https://nos.nl/data/image/2019/09/04/574885/1008x567.jpg"
---

<p>Strijden her en der topsportende vrouwen voor een betere financiële beloning - of eigenlijk: gelijkstelling met hun mannelijke evenknieën - en steeds vaker ook met succes, de voetbalsters van Jamaica lijken juist terug bij af te zijn.</p>
<p>De speelsters van de nationale ploeg, afgelopen zomer nog als eerste vertegenwoordiger van de Caraïben van de partij op het WK voetbal in Frankrijk, wachten al sinds januari op de afgesproken maandelijkse vergoedingen van de nationale voetbalbond. En zijn het nu beu: ze staken.</p>
<p>Dat de maat vol is voor de 'Reggae Girlz' bleek maandag uit een aantal uitingen van internationals op sociale media met als gemeenschappelijke boodschap 'No Pay No Play'. "Het gaat niet alleen om het geld", schrijft aanvalster Khadija Shaw op Instagram. "Het gaat ook om de manier waarop naar vrouwenvoetbal gekeken wordt, met name in Jamaica. Wij verdienen meer waardering."</p>
<p>Om hun ongenoegen kracht bij te zetten hebben Shaw en haar ploeggenoten, die op het WK weinig konden uitrichten tegen Brazilië (0-3), Italië (0-5) en Australië (1-4), besloten niet voor de nationale ploeg uit te komen totdat de bond met het toegezegde geld over de brug is gekomen.</p>
<h2>Zwijggeld</h2>
<p>Een rigoureuze stap met het olympische kwalificatietoernooi in aantocht. "Maar dat hebben we ervoor over", vertelt keepster Nicole McClure, die in Frankrijk alleen tegen Australië onder de Jamaicaanse lat stond. "Genoeg is genoeg. Er heerst binnen de bond al jaren een cultuur van corruptie. Wij zijn het zat om daar het slachtoffer van te worden."</p>
<p>De Jamaican Football Federation, die in januari een overeenkomst met de speelsters had afgesloten die eind augustus afliep, verschuilt zich achter het feit dat het prijzengeld van het WK nog niet ontvangen was. De mededeling vorige week dat 50% van het verschuldigde bedrag zou worden overgemaakt, maakte geen indruk op de speelsters. Integendeel.</p>
<p>"Dat is gewoon zwijggeld", aldus een boze McClure. "Een klap in het gezicht en heel ontmoedigend. Zo ga je niet met mensen om. We hebben historie geschreven en de weg vrijgemaakt voor volgende generaties. Zonder enige steun van de JFF. Maar het lijkt erop dat alles wat wij hebben bereikt de bond totaal koud laat."</p>
<h2>Mannen spekken de kas</h2>
<p>Helemaal uit de lucht vallen komt het ogenschijnlijke gebrek aan belangstelling van de JFF voor de 'Reggae Girlz' niet. Al eerder, na het missen van de Olympische Spelen van 2008, zette de bond het vrouwenelftal op een zijspoor. Dankzij de inspanningen van Cedella Marley, de dochter van de Jamaicaanse reggae-legende Bob Marley, kwam er weer een nationale ploeg van de grond. En een succesvolle ook dus.</p>
<p>Maar al voor het WK in Frankrijk liet de bond weten geen garanties te kunnen geven voor de toekomst. En dat had weer alles te maken met geld. De mannen trekken veel meer publiek en spekken de kas, luidde de uitleg, geld dat vervolgens weer terugvloeit naar het budget van de ploeg zelf. De vrouwen lijken andermaal het kind van de rekening te worden.</p>
