---
layout: post
title: "Russen vrezen nieuwe dopingschorsing: 'Kans daarop is heel groot'"
date: Tue, 29 Oct 2019 19:49:21 +0100
category: sport
externe_link: "https://nos.nl/l/2308210"
feature_image: "https://nos.nl/data/image/2019/10/29/588309/1008x567.jpg"
aantal: 341
unieke: 201
bron: "NOS"
---

<p>Joerie Ganoes, directeur van het Russische antidopingagentschap Rusada, vreest voor een nieuwe schorsing van Russische sporters door wereldantidopingbureau WADA. Dat onderzoekt momenteel onregelmatigheden die zijn aangetroffen in data uit een omstreden dopinglaboratorium in Moskou.</p>
<p>Het afstaan van de database, met daarin de resultaten van duizenden controles van Russische atleten, was een van de voorwaarden waarop de eerdere schorsing van het Rusada in 2018 werd opgeheven. Volgens het WADA is er echter met de gegevens geknoeid.</p>
<p>Ganoes meent dat het Rusada daarvoor geen goed antwoord heeft. "Ik zie niet in hoe we overtuigend kunnen antwoorden op het bewijs dat ik heb gezien en de vragen die erover zijn gesteld", zegt hij in een interview met de NOS. "Ik geloof niet dat die kans bestaat."</p>
<h2>Alles kwijtraken</h2>
<p>"We hebben het heden en de toekomst van de Russische sport in onze handen", vervolgt Ganoes. "Dan gaat het op z'n minst over de Olympische Spelen en alle andere belangrijke internationale kampioenschappen. De Russische sportgemeenschap kan dat allemaal kwijtraken. En de kans daarop is heel erg groot."</p>
<p>Het Rusada werd in 2015 geschorst door het WADA nadat was gebleken dat er door Russische atleten op grote schaal doping was gebruikt, gefaciliteerd door de staat. Aan de Winterspelen van 2018 in Pyeonchang mochten alleen Russische sporters die hadden bewezen schoon te zijn deelnemen.</p>
<p>In september 2018 werd de schorsing op een aantal voorwaarden opgeheven. Na lang gesteggel kreeg het WADA in januari toegang tot de data uit het lab in Moskou. Nadat was gebleken dat de gegevens waren gemanipuleerd, maakte het WADA vorige maand bekend een nalevingsprocedure tegen Rusada te starten.</p>
<h2>Geen Olympische Spelen</h2>
<p>Het WADA doet naar verwachting eind november uitspraak. Volgens Ganoes kan een nieuwe schorsing drie of vier jaar duren. Dat zou betekenen dat Russische atleten niet kunnen deelnemen aan de Olympische Spelen van 2020 (Tokio) en 2022 (Beijing).</p>
<p>"We moeten heel nodig de slechte, oude aanpak van de afgelopen vijf jaar veranderen", zegt Ganoes over het Russische (anti)dopingbeleid. "Het is onmogelijk om deel uit te maken van de internationale sportgemeenschap met zo'n benadering."</p>
