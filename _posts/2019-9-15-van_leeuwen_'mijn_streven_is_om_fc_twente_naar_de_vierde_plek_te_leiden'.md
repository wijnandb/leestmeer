---
layout: post
title: "Van Leeuwen: 'Mijn streven is om FC Twente naar de vierde plek te leiden'"
date: Sun, 15 Sep 2019 09:01:44 +0200
categories: 
- sport 
- voetbal 
externe_link: "https://nos.nl/l/2301783"
feature_image: "https://nos.nl/data/image/2019/09/15/577366/1008x567.jpg"
aantal: 973
unieke: 531
bron: "NOS"
---

<p>Toveren kan Ted van Leeuwen niet, want een pot goud heeft hij bij FC Twente nog niet tevoorschijn gekregen. Noem het goochelen wat hij doet, nu de technisch directeur in Enschede een meer dan eredivisiewaardige selectie op de been heeft gekregen.</p>
<p>FC Twente is na vijf competitieduels nog ongeslagen en staat keurig in de subtop van de eredivisie. "Mijn streven is om Twente uiteindelijk naar de vierde plek te leiden."</p>
<p>Een jaar geleden worstelde de club nog tegen zichzelf in de eerste divisie. Maar 'De Trots van het Oosten' heeft weer een lach op zijn gezicht. Ook al zal een gemiddelde voetballiefhebber waarschijnlijk nog geen drie spelers van de huidige ploeg kunnen opnoemen.</p>
<p>Dat heeft een logische oorzaak. Nederlandse spelers zijn veel te duur voor de club die jarenlang op veel te grote voet heeft geleefd. De landskampioen van 2010 werd uiteindelijk van de ondergang gered, maar staat nog steeds onder scherp toezicht, merkt Van Leeuwen.</p>
<h2>Puinruimer</h2>
<p>"Financieel kunnen we eigenlijk niks. Ons spelersbudget is nog een miljoen lager dan vorig jaar in de eerste divisie. Als er voor een speler betaald moet worden, leggen we het zelfs al af tegen clubs als FC Emmen."</p>
<p>Klinkt als een mooi klusje voor Van Leeuwen, die in de loop der jaren faam heeft gemaakt als puinruimer. Bij onder meer AGOVV, Vitesse en nu Twente bereikte hij wonderlijke dingen met een vrijwel lege portemonnee.</p>
<p>Van Leeuwen gooit zijn handen in de lucht als hij met die reputatie wordt geconfronteerd. "Waar slaat het eigenlijk op? Ze zeggen eens iets over je. En dat blijft dan voor altijd hangen."</p>
<p>Aan dat soort beeldvorming deed hij zelf in een vorig leven als sportjournalist ook een beetje mee. Memorabel is zijn confrontatie met Louis van Gaal, die hem tijdens een persconferentie met legendarische woorden van repliek diende: "Ben ik nu degene die zo slim is, of ben jij nou zo dom?"</p>
<p>"Ik was klaar met stukjes schrijven", verklaart Van Leeuwen zijn overstap naar de voetballerij. "Ik had op een gegeven moment het idee dat ik alles wel had gedaan. Toen ik voor de zoveelste keer bij Baresi zat, vond ik het wel mooi geweest."</p>
<p>Baresi is Franco Baresi. Vermaard strateeg in de defensie van AC Milan, aanvoerder van het gouden team waarin ook Frank Rijkaard, Ruud Gullit en Marco van Basten schitterden.</p>
<p>Van Leeuwen schoof begin deze eeuw aan bij een project van Peter Bosz om in Apeldoorn betaald voetbal nieuw leven in te blazen. Bosz vertrok al snel bij AGOVV, waarna Van Leeuwen eigenlijk per toeval voor het eerst in zijn huidige functie rolde.</p>
<p>In zijn klinisch ingerichte kantoorruimte in het Fanny Blankers-Koen Stadion in Hengelo komt de herinnering aan die tijd eigenlijk niet beter tot zijn recht. Een kleurrijk kunstwerk schreeuwt om aandacht.</p>
<p>Klaas-Jan Huntelaar speelde er. Nacer Chadli en Dries Mertens ook. Met veteraan Paul Verhaegh en trainer Gonzalo Garcia werkt hij nu weer in Enschede. Het zijn de ontdekkingen in zijn carrière waar hij misschien wel het meest trots op is.</p>
<p>"Het is jammer dat de gemeente ons nooit echt heeft gesteund. Ik durf te stellen dat als we daar de tijd en ruimte hadden gekregen, we nu hoogstwaarschijnlijk met AGOVV in de eredivisie hadden gespeeld."</p>
<p>In 2013 verdween AGOVV weer uit het betaald voetbal. Van Leeuwen was toen al een poosje weg, maar het dna van het project leeft voort bij de betrokkenen. Zo heeft Van Leeuwen nog veel contact met Bosz, om samen tot in detail uit te weiden over voetbal.</p>
<p>Toch blijft talent ontdekken volgens Van Leeuwen het mooiste wat er is. "Op een achterafveldje bij de reserves van Anderlecht en Standard een speler als Selahi aan het werk zien."</p>
<p>Lindon Selahi, een in België geboren Albanees, is een van de nieuwste parels in het vreemdelingenlegioen van Twente. Met verder nog een handvol Spanjaarden, een Georgiër, een Noor en een Japanner moet dit seizoen in elk geval het verblijf in de eredivisie worden verlengd. Topscorer is de Sloveen Haris Vuckic, eindelijk fit.</p>
<p>Gelukszoekers, wereldreizigers en veelal op huurbasis. Toch is Twente wel degelijk aan het bouwen.</p>
<h2>Mooi podium</h2>
<p>Van Leeuwen bekijkt het allemaal breder, altijd op zoek naar nieuwe ideeën. Zo bedong hij doorverkooppercentages op de meeste huurlingen, waardoor het zich ook op lange termijn kan uitbetalen om jonge spelers in de eredivisie een mooi podium te geven. "Ja, die constructie heb ik zelf bedacht."</p>
<p>Zijn gedrevenheid verbloemt een leeftijd van 67 jaar. Van Leeuwen begint keihard te lachen als het over zijn pensioen gaat. "Wat moet ik dan? Dat is niks voor mij", verheft hij zijn stem. "Ik denk dat ik nu nog een uur of tachtig in de week werk."</p>
<p>Logistiek kwam het jaar van Twente in de eerste divisie hem overigens niet slecht uit. "Voetballen op vrijdag, dan kon ik daarna meteen door het vliegtuig in om spelers te gaan scouten. Mijn vrouw gaat gelukkig ook vaak mee. Dan zie ik haar tenminste nog."</p>
<p>De puinruimer van weleer wordt steeds meer geprezen als vakman. De transferdeadline voor voetballers is verstreken, maar die geldt niet voor bestuursleden.</p>
<p>Feyenoord zoekt nog een technisch directeur. Ze mogen hem bellen. Maar zolang er niets concreet is, laat hij zich er niet over uit. "En bovendien: ik zit nu al bij een topclub."</p>
<p>Twente is een topclub, hij wil het nog wel een paar keer benadrukken. "Ik was verbaasd wat er loskwam in de regio na de degradatie. Kijk naar al die supporters, de druk. De omzet van de club was in die keukenkastjes-divisie maar een fractie lager dan in het jaar dat we Champions League speelden."</p>
<p>Van Leeuwen weet dat transferopbrengsten voorlopig vooral worden gebruikt voor het aflossen van schulden, maar laat zich er niet door remmen in zijn ambities. Hij denkt al een paar stappen verder, na een paar gitzwarte jaren heeft de club weer toekomst. "Er staat weer kapitaal op het veld."</p>
