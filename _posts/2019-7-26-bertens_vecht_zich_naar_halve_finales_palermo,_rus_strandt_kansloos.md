---
layout: post
title: "Bertens vecht zich naar halve finales Palermo, Rus strandt kansloos"
date: Fri, 26 Jul 2019 19:44:19 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/1I8mCneoIzc/2295240"
feature_image: "https://nos.nl/data/image/2019/07/27/566470/1008x567.jpg"
---

<p>Kiki Bertens heeft op het toernooi in Palermo de halve finales bereikt. Ze won in drie sets van de Italiaanse Jasmine Paolini, de nummer 142 van de wereld: 6-4, 1-6, 6-1. Arantxa Rus strandde in de kwartfinales tegen Paula Badosa: 1-6, 2-6.</p>
<p>In Paolini had de als eerste geplaatste Bertens op papier een simpele tegenstandster, maar dat pakte anders uit. Bertens startte slordig, ergerde zich aan het onrustige publiek en zag het vertrouwen bij Paolini groeien.</p>
<p>Na de winst in de eerste set leek in het tweede bedrijf de partij uit Bertens' handen te glippen. Tegenover de fel spelende Paolini oogde ze machteloos. In de derde set was dat echter plots andersom en heerste de Wateringse op de baan. Uiteindelijk trok ze toch nog gedecideerd de partij naar zich toe.</p>
<p>Bertens, die na winst in Sint-Petersburg en Madrid haar derde titel van dit jaar kan veroveren, treft nu op zaterdag Badosa in de halve eindstrijd.</p>
<p>De Spaanse rekende in haar partij tegen Arantxa Rus vrij eenvoudig af met de Nederlandse. Beide speelsters stonden voor het eerst dit seizoen in de kwartfinales van een WTA-toernooi.</p>
<p>Lange tijd was Rus gelijkwaardig aan de Badosa, die 119de staat op de wereldranglijst. De Spaanse deed alleen datgene wat Rus telkens naliet: de belangrijke punten benutten.</p>
<p>Zo wist Rus, die in de vorige ronde nog verrassend won van Viktoria Kuzmova, maar een van de zes breakpoints te benutten. Badosa deed dat met zes uit negen vele malen beter en speelde de wedstrijd zo gemakkelijk uit.</p><img src="http://feeds.feedburner.com/~r/nossporttennis/~4/1I8mCneoIzc" height="1" width="1" alt=""/>
