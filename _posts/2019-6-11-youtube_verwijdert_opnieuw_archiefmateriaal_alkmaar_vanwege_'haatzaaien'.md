---
layout: post
title: "YouTube verwijdert opnieuw archiefmateriaal Alkmaar vanwege 'haatzaaien'"
date: Tue, 11 Jun 2019 20:07:57 +0200
category: nieuws
externe_link: "https://nos.nl/l/2288650"
feature_image: "https://nos.nl/data/image/2019/06/09/555710/1008x567.jpg"
---

<p>YouTube heeft opnieuw beeldmateriaal van het Regionaal Archief Alkmaar offline gehaald omdat het in strijd zou zijn met de richtlijnen van het platform. Het gaat deze keer om een NSB-propagandafilm uit de Tweede Wereldoorlog.</p>
<p>"Waar houdt dit op?", zegt Marc Alphenaar van het archief tegen NH Nieuws. Vorige week werd het hele kanaal van het Alkmaarse archief verwijderd omdat het volgens YouTube 'haatzaaiend' was. Een dag later draaide YouTube de beslissing terug en waren de honderden uren aan historische beelden weer te zien.</p>
<p>Nadat vandaag opnieuw een video offline werd gehaald, tekende Alphenaar direct bezwaar aan. "Maar ik kreeg binnen vijf minuten een soort automatisch antwoord dat mijn verweer was afgewezen. Opnieuw kreeg de video het predicaat haatzaaiend."</p>
<p>Alphenaar doet een oproep aan het platform om contact op te nemen. "We willen graag persoonlijk in gesprek over dit probleem, want het is waarschijnlijk groter dan alleen ons archief. Nu wordt er een video geweerd omdat er een hakenkruis in te zien is, maar ik weet niet waar dit gaat ophouden. Hier moet naar worden gekeken, want dit voelt als censuur."</p>
<p>Het Regionaal Archief onderzoekt nu of andere online platformen een uitkomst kunnen bieden in het beschikbaar houden van het beeldmateriaal.</p>
