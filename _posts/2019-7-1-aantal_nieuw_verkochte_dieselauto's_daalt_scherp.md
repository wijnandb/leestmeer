---
layout: post
title: "Aantal nieuw verkochte dieselauto's daalt scherp"
date: Mon, 01 Jul 2019 21:03:04 +0200
categories: 
- financieel 
- economie 
externe_link: "https://nos.nl/l/2291532"
feature_image: "https://nos.nl/data/image/2019/07/01/560480/1008x567.jpg"
---

<p>Het aandeel dieselauto's in de verkoop van nieuwe auto's is afgenomen tot minder dan één op de tien. Dat blijkt uit verkoopcijfers van de autobranche. Drie jaar geleden was dat nog één op de vijf.</p>
<p>Nieuwe auto's worden vooral door zakelijke klanten en leasebedrijven gekocht. "We hebben het aantal diesels dat bij ons besteld wordt dramatisch zien afnemen", zegt Dick Bakker van autoleasebedrijf Arval. "Vorig jaar was bijna een kwart van de nieuw bestelde auto's nog een diesel, nu is dat minder dan 10 procent."</p>
<p>De afname van het aantal dieselauto's wordt bij de leasemaatschappij - met een vloot van 44.000 auto's - geheel gecompenseerd door bestellingen van elektrische auto's.</p>
<p>De brancheorganisatie voor de autohandel BOVAG/Rai ziet die scherpe toename van elektrische auto's nog niet in de cijfers doordat de levertijd van elektrische auto's is opgelopen tot een half jaar.</p>
<p>Paul de Waal van BOVAG vindt dat diesels last hebben van een slecht imago en dat dit mede door kabinetsmaatregelen wordt veroorzaakt. "Laten we wel wezen: het scheelt nog al of je een bijtelling van 4 procent op een Tesla betaalt of van 22 procent op een dieselauto."</p>
<h2>Uitstoot</h2>
<p>Steeds meer Europese steden weren dieselauto's vanwege de luchtvervuiling. In Nederland kunnen gemeenten die in 2020 een milieuzone invoeren, als het aan het kabinet ligt, dieselauto's weren die op die datum ouder zijn dan vijftien jaar of ouder dan twintig jaar.</p>
<p>De dieselmotor hoort volgens de autobranche echter nog lang niet in het museum. Dieselauto's stoten minder CO2 uit dan benzineauto's.</p>
<p>De Waal: "De autoindustrie in Europa moet steeds scherpere CO2-doelen halen via de brandstofmix van hun productie. Anders krijgen ze forse boetes. Die CO2-doelen gaan ze met elektrische auto's nooit halen, daar hebben ze de capaciteit niet voor. Ik denk dus dat we voorlopig nog niet van de diesel af zijn." Wel stoot diesel meer NOx (stikstofoxiden) uit dan benzine.</p>
