---
layout: post
title: "'Onervaren' Ferrari vol vraagtekens over gapend gat met Mercedes"
date: Wed, 15 May 2019 12:27:58 +0200
category: sport
externe_link: "https://nos.nl/l/2284738"
feature_image: "https://nos.nl/data/image/2019/05/15/550054/1008x567.jpg"
---

<p>Bij Ferrari zitten ze met de handen in het haar en wordt de vraag hoe de dominantie van Mercedes moet worden gestopt in de Formule 1, steeds prangender. En misschien nog wel meer verontrustend: het Italiaanse team ziet nog geen oplossing voor de tegenvallende resultaten, blijkt uit een interview van de BBC met teambaas Mattia Binotto.</p>
<p>Ferrari staat na vijf races met een vierde en vijfde plaats voor respectievelijk Sebastian Vettel en Charles Leclerc in het WK-klassement een straatlengte achter op de Mercedessen van WK-leider Lewis Hamilton en nummer twee Valtteri Bottas.</p>
<p>Max Verstappen heeft zich bovendien met de tot nu toe stabiele prestaties van zijn Red Bull tussen de twee teams gewrongen op plaats drie. Een (zware) teleurstelling voor de 'Scuderia' na de bemoedigende wintertests in Barcelona in februari.</p>
<p>Aan de kwaliteiten van viervoudig wereldkampioen Vettel en de zeer talentvolle Leclerc ligt het niet. Het is vooral de SF90 die het management en de monteurs van Ferrari kopzorgen bezorgt.</p>
<p>De vuurrode bolide heeft op de rechte stukken weliswaar meer snelheid dan Mercedes, maar levert in de bochten ontzettend veel in.</p>
<p>"Hoe dat komt? Dat is op dit moment lastig in te schatten", zei Binotto na het afgelopen weekend in Barcelona, waar de grand prix door Hamilton werd gewonnen, tegen de BBC. Al liet hij zich tegenover de website Formula1.com ook ontvallen dat er misschien wel sprake is van een ontwerpfout.</p>
<p>"Het lijdt geen twijfel dat we in de scherpe bochten een zwakke indruk maken. Het heeft met diverse factoren te maken, maar we hebben er nog geen antwoord op", is Binotto helder.</p>
<h2>Onervaren</h2>
<p>De Italiaan geeft aan dat Ferrari intern nog in een leerproces zit. "We hebben een jong team dat ervaring moet opdoen in een omgeving waarin de leercurve heel steil is", aldus Binotto.</p>
<p>En dat staat in schril contrast met het meer geroutineerde personeel, volgens de BBC, van Mercedes en Red Bull.</p>
<p>"Het is nu een kwestie van het creëren van een groep met een winnaarsmentaliteit en met de juiste ambities", aldus Binotto, die daarmee tussen de regels liet doorschemeren dat Ferrari nog veel werk te verzetten heeft.</p>
<p>Volgens de teambaas is het nu vooral noodzaak stabiliteit te creëren en de rust te bewaren. "Daarvoor is intern en wederzijds vertrouwen nodig."</p>
<p>Binotto licht ook nog eens de veelbesproken teamorders bij Ferrari toe, waarbij Leclerc (21 jaar) dit seizoen in diverse races werd gesommeerd om Vettel (31 jaar) voor te laten gaan.</p>
<p>De teambaas draait er niet omheen: "Als er een beslissing moet worden genomen onder bepaalde omstandigheden, dan moet die in het voordeel van de meest ervaren coureur uitvallen. Het team komt altijd op de eerste plek."</p>
<p>Binotto realiseert zich ook dat hij zichzelf daarmee nog in de vingers kan snijden, maar twijfelt niet aan zijn beslissingen. "Vettel is een fantastische coureur. Ik geloof dat hij, als hij zich goed voelt en rustig is in zijn hoofd, kan leveren. Er is ook geen sprake van een 'nummer een' en 'nummer twee'. Het gaat om het team."</p>
<h2>Monaco</h2>
<p>Op zondag 26 mei staat de zesde grand prix van het jaar op programma. Dat is er een die ze bij Ferrari vermoedelijk niet hebben omcirkeld in de agenda: het stratencircuit van Monte Carlo.</p>
