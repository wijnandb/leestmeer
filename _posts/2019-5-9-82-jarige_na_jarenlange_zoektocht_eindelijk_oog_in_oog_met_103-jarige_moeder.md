---
layout: post
title: "82-jarige na jarenlange zoektocht eindelijk oog in oog met 103-jarige moeder"
date: Thu, 09 May 2019 22:38:42 +0200
categories: 
- entertainment 
- opmerkelijk 
externe_link: "https://nos.nl/l/2283903"
feature_image: "https://nos.nl/data/image/2019/05/09/548863/1008x567.jpg"
---

<p>Toen ze twee jaar oud was, kwam Eileen Macken in een weeshuis terecht in de Ierse hoofdstad Dublin. Wie haar moeder was, wist ze niet en kwam ze in alle jaren daarna - Macken is inmiddels 82 jaar - nooit te weten. Tot nu. Met hulp van een genealoog ontmoette ze vorige maand eindelijk haar moeder Elizabeth. Die wordt aanstaande zaterdag 104 jaar oud. Macken vertelde vandaag in een Iers radioprogramma over haar bijzondere zoektocht en ontmoeting.</p>
<p>De Ierse is haar hele leven op zoek geweest naar haar moeder, maar steeds zonder succes. Vorig jaar deed ze haar verhaal in een Iers radioprogramma. Naar aanleiding daarvan werd ze benaderd door iemand die onderzoek doet naar stambomen. Deze genealoog wilde haar wel helpen met haar zoektocht, hoewel het gezien Mackins hoge leeftijd natuurlijk niet erg aannemelijk was dat haar moeder nog leefde.</p>
<p>Maar niets bleek minder waar. "Eind vorig jaar kreeg ik een telefoontje van de genealoog dat hij mijn moeder had gevonden en dat ze nog in leven was", vertelde Macken vandaag in het Ierse radioprogramma Liveline. "Toen ik dat had gehoord, kon niets me meer tegenhouden om haar te zien."</p>
<h2>Ondersteboven</h2>
<p>Vorige maand was het zover. Samen met haar man, dochter en schoonzoon vertrok Macken naar Schotland, waar haar moeder inmiddels woonde. "Ik klopte op de deur, er deed een man open. Ik vertelde hem dat ik uit Ierland kwam en dat mijn moeder hier zou zijn. En of ik haar kon zien. Natuurlijk, zei hij."</p>
<p>Macken is nog steeds ondersteboven van haar ontmoeting met haar moeder, bij wie ze uiteindelijk drie dagen doorbracht. "Ik ben nu z√≥ gelukkig. Mijn moeder is zo'n mooie vrouw, heeft een geweldige familie en ze heeft me een ontzettend warm welkom gegeven."</p>
<p>Toen radiopresentator Joe Duffy haar vanmiddag vroeg hoe haar moeder reageerde toen ze hoorde wie Macken was, vertelt ze: "Mijn moeder was de krant aan het lezen. Ik zei dat we uit Ierland kwamen om haar te zien. Zij antwoordde dat zij daar was geboren. En toen was ze dolblij en ontroerd, ze liet mijn handen niet los en sloeg haar armen om me heen."</p>
<p>Uiteindelijk bleef Macken drie dagen in Schotland. Vanwege de hoge leeftijd van haar moeder wilde ze haar niet langer belasten. "Ik heb altijd tegen mijn kinderen gezegd dat ik van mijn moeder houd, ook al wist ik niet wie ze was. En zo voelde ik me precies toen ik daar naar de deur liep. Ik kan niet geloven dat ik in deze fase van mijn leven nog zo'n grote verrassing heb gekregen."</p>
<p>Je kunt het hele radio-interview met Eileen Macken terugluisteren via Soundcloud.</p>
