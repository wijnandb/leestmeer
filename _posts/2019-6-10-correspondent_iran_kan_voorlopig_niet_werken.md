---
layout: post
title: "Correspondent Iran kan voorlopig niet werken"
date: Mon, 10 Jun 2019 21:57:17 +0200
category: binnenland
externe_link: "https://www.telegraaf.nl/nieuws/1845851018/correspondent-iran-kan-voorlopig-niet-werken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f30f7dcc-8bb9-11e9-9f69-0218eaf05005.jpg"
---

<p class="intro">NOS-correspondent Thomas Erdbrink kan voorlopig niet als geaccrediteerd journalist werken in Iran. De Iraanse overheid heeft zijn accreditatie, die in april afliep, niet verlengd, meldt de NOS maandag.</p> <p>Dit geldt ook voor de accreditatie van zijn Iraanse echtgenote, de internationaal bekroonde fotojournalist Newsha Tavakolian. Een duidelijke reden voor het niet verlengen van zijn accreditatie is niet bekend. Wel heeft Erdbrink de hoop dat hij binnenkort weer aan de slag kan omdat „recentelijk belangrijke stappen richting de oplossing zijn genomen”, aldus de journalist.</p><p>Erdbrink werkt ook als correspondent voor onder meer de Volkskrant en The New York Times. Ook voor deze kranten heeft hij op dit moment geen geldige accreditatie.</p><p>Thomas Erdbrink kreeg voor de VPRO-serie Onze man in Teheran een Zilveren Nipkowschijf en de publieksprijs bij de journalistieke prijs De Tegel. Ook presenteerde hij in 2016 Zomergasten.</p><p>Ironisch genoeg is Erdbrinks nieuwste boek net uitgebracht. De titel: Voor altijd onze man in Teheran.</p>
