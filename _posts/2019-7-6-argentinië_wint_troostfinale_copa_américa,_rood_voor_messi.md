---
layout: post
title: "Argentinië wint troostfinale Copa América, rood voor Messi"
date: Sat, 06 Jul 2019 23:41:36 +0200
categories: 
- sport 
- voetbal 
externe_link: "https://nos.nl/l/2292372"
feature_image: "https://nos.nl/data/image/2019/07/06/561681/1008x567.jpg"
---

<p>Argentinië heeft beslag gelegd op de derde plaats bij de Copa América. In de zeer onvriendelijke troostfinale in São Paulo wonnen de Argentijnen, ondanks een rode kaart voor Lionel Messi, met 2-1 van Chili.</p>
<p>Het duel kende een heerlijke start met prachtige goals van Sergio Agüero (op aangeven van Messi) en Paulo Dybala (stiftje). Daarna werd het duel ontsierd door allerlei opstootjes.</p>
<h2>Rood Messi</h2>
<p>Bij een daarvan leken Gary Medel en Messi elkaar een kopstoot te geven: beide aanvoerders kregen rood. Het was pas de tweede rode kaart van Messi in zijn loopbaan. De eerste kreeg hij in 2005 al na een minuut bij zijn debuut voor Argentinië tegen Hongarije. 'El Pitbull' Medel kreeg er zeven.</p>
<p>Na rust veranderde weinig aan het spelbeeld. Zo had Mauricio Isla ook rood verdiend na natrappen tegen Leandro Paredes. Even later gaf de Argentijn Giovani Lo Celso tegenstander Charles Aranguïz een schop.</p>
<p>De VAR zag dat hij dat net op de lijn van het strafschopgebied deed en dus kon Arturo Vidal vanaf elf meter de 2-1 binnen poeieren. Chili, dat tot dan toe weinig had laten zien, kreeg even de geest maar miste de creativiteit van de geblesseerde Alexis Sánchez om echt gevaarlijk te worden.</p>
<p>Argentinië werd dat wel: vooral Agüero had de score nog flink kunnen opvoeren. Zo nam Argentinië revanche voor 2015 en 2016, toen het in de finale na penalty's verloor van Chili.</p>
<p>Zondag strijden Peru en Brazilië in Rio om de titel.</p>
