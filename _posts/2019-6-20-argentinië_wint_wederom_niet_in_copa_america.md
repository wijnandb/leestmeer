---
layout: post
title: "Argentinië wint wederom niet in Copa America"
date: Thu, 20 Jun 2019 06:44:34 +0200
category: sport
externe_link: "https://nos.nl/l/2289790"
feature_image: "https://nos.nl/data/image/2019/06/20/557778/1008x567.jpg"
---

<p>Argentinië heeft wederom niet kunnen winnen in de Copa América. Woensdag kon tegen Paraguay maar net een gelijkspel worden afgedwongen (1-1). Door de puntendeling staat Argentinië nog altijd laatste in hun groep.</p>
<p>Het was Paraguay dat op voorsprong kwam in de 37ste minuut, door een treffer van Richard Sánchez. Argentinië, met Ajacied Nicolás Tagliafico in de basis, speelde matig en slaagde er pas na rust in om een eerste doelrijpe aanval te produceren.</p>
<p>Deze resulteerde aanvankelijk in een hoekschop die niet veel later door ingrijpen van de VAR werd omgezet in een strafschop. Lionel Messi bracht zijn team vanaf elf meter weer langszij.</p>
<p>Na een uur spelen kreeg Paraguay dé kans om opnieuw aan de leiding te komen, toen na een harde charge van Nicolás Otamendi de bal aan de andere kant op de stip werd gelegd. De inzet van Derlis González werd echter door de Argentijnse goalie Franko Armani gestopt. Het bleef bij 1-1.</p>
<p>Colombia, dat Qatar met 1-0 versloeg, pakte tot nu toe wel de volle buit in Groep B en staat dan ook bovenaan met zes punten uit twee duels. Paraguay volgt met twee punten, Qatar en Argentinië hebben er beide één.</p>
<h2>Zondag tegen Qatar</h2>
<p>Zondag treedt Colombia aan tegen Paraguay en Argentinië tegen Qatar. In de Copa América gaan de beste twee landen uit elke groep door naar de kwartfinales, aangevuld met de beste twee nummers drie.</p>
