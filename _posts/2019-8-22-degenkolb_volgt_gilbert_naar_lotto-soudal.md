---
layout: post
title: "Degenkolb volgt Gilbert naar Lotto-Soudal"
date: Thu, 22 Aug 2019 12:11:42 +0200
categories: 
- sport 
- wielrennen 
externe_link: "https://nos.nl/l/2298503"
feature_image: "https://nos.nl/data/image/2019/08/22/571735/1008x567.jpg"
---

<p>Wielrenner John Degenkolb rijdt vanaf volgend seizoen voor Lotto-Soudal. De 30-jarige Duitser komt over van Trek-Segafredo en heeft een contract voor twee jaar ondertekend bij de Belgische ploeg. Hij zal zich vooral gaan richten op de voorjaarsklassiekers.</p>
<p>"Als ploeg heb je bepaalde renners nodig als uithangbord en dat heeft meestal een goede impact op de andere jongens. Hij heeft zelf aangegeven dat hij kansen wil afdwingen", zegt Marc Sergeant, manager van Lotto-Soudal, over de Duitser.</p>
<p>Degenkolb bewees in het verleden al meerdere keren een goede klassiekerrenner te zijn. In 2014 won hij in het shirt van Giant, de voorloper van het huidige Team Sunweb, Gent-Wevelgem en Parijs-Tours. Een jaar later schreef hij de monumenten Milaan-Sanremo en Parijs-Roubaix op zijn naam.</p>
<p>Bekijk hieronder hoe Degenkolb naar de winst spurtte in Parijs-Roubaix en ook Milaan-Sanremo won:</p>
<p>Begin 2016 werd Degenkolb samen met vijf teamgenoten aangereden tijdens een trainingsrit in Spanje. De Duitser verloor daarbij bijna zijn linkerwijsvinger en reed dat jaar geen enkele klassieker.</p>
<p>In dienst van Trek-Segrafedo, waarnaar hij in 2017 overstapte, kwam Degenkolb langzaam weer op zijn oude niveau. Vorig jaar beleefde hij zijn hoogtepunt bij die ploeg toen hij de negende etappe van de Tour de France, met aankomst in Roubaix, wist te winnen.</p>
<h2>Ploeggenoot Gilbert</h2>
<p>John Degenkolb is de tweede klassiekerspecialist die deze week een contract tekent bij Lotto-Soudal. Maandag maakte de Belgische ploeg al de komst van Philippe Gilbert bekend.</p>
<p>Met de twee ervaren renners heeft Lotto-Soudal nu vervangers in huis voor de vertrekkende Tiesj Benoot (naar Sunweb) en Victor Campenaerts (naar NTT).</p>
<p>Degenkolb kijkt ernaar uit om met Gilbert in een team te zitten: "Met hem kan ik een heel complementair duo vormen. We kunnen het goed met elkaar vinden, ik bewonder hem als een van de beste klassieke renners en met zijn stijl van koersen komen er zeker kansen voor ieder van ons."</p>
