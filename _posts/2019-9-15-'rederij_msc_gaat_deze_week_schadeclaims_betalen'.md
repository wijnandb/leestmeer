---
layout: post
title: "'Rederij MSC gaat deze week schadeclaims betalen'"
date: Sun, 15 Sep 2019 21:45:46 +0200
category: nieuws
externe_link: "https://nos.nl/l/2301902"
feature_image: "https://nos.nl/data/image/2019/09/15/577438/1008x567.jpg"
aantal: 398
unieke: 236
bron: "NOS"
---

<p>Rederij MSC, van het containerschip Zoe dat begin dit jaar 342 containers verloor ten noorden van de Waddeneilanden, heeft toegezegd deze week uitstaande schadeclaims te zullen betalen. De reder heeft echter wel een aantal voorwaarden, meldt Rijkswaterstaat aan Nieuwsuur.</p>
<p>Rijkswaterstaat, die onderhandelt met MSC over de schadebetalingen, wil niet zeggen wat die voorwaarden zijn. "Deze voorwaarden gaan we bespreken met de organisaties die wij vertegenwoordigen bij de onderhandelingen. Maar vooralsnog gaan we uit van een betaling, maar lopen niet op de zaken vooruit."</p>
<p>Voor zowel de Noordzee als de Waddenzee is Rijkswaterstaat verantwoordelijk voor de waterkwaliteit en zijn zij beheerder van de bodem. Daarom heeft Rijkswaterstaat rederij MSC direct na het overboord slaan van de 342 containers aansprakelijk gesteld voor de schade. Ook zijn er afspraken gemaakt met de verzekeraar van MSC over het bergen van de containers en ladingen.</p>
<h2>Wachten</h2>
<p>"Alles is er op gericht om de schade van de containerramp voortvarend en goed af te handelen, MSC mag niet weglopen voor zijn verantwoordelijkheid, want de veroorzaker betaalt. Dat is ook de boodschap van Rijkswaterstaat in het intensief contact met MSC over de afhandeling, waaronder de betaling van schade en de berging van de resterende containers en lading", laat een woordvoerder van Rijkswaterstaat weten.</p>
<p>MSC heeft tot nu toe nog maar een deel van de schade vergoed. Rijkswaterstaat heeft MSC daarom gesommeerd om het resterende deel te betalen en dan met name de declaraties van de Waddengemeenten. Zij wachten nog altijd op hun geld. Burgemeester Gerard van Klaveren van Ameland heeft het gevoel dat de onderhandelingen "in een redelijk cruciale fase zijn beland", zegt hij in de Leeuwarder Courant. Het gaat volgens hem aan beide kanten om "stevige onderhandelingspartijen".</p>
<p>Rijkswaterstaat gaat ondertussen door met het (laten) bergen en opruimen van de verloren lading en containerdelen. Van de 342 zeecontainers die overboord sloegen, liggen er nog bijna vijftig op de zeebodem. Met aangepaste netten wordt in totaal 18 dagen in de verkeersbaan boven de Waddeneilanden naar klein afval gevist dat zich op of net onder de zeebodem bevindt.</p>
<p>Een groep vrijwilligers van 'Stichting Duik de Noordzee Schoon' heeft ook afval opgedoken, in totaal 2500 kilo, waarvan 500 kilo afkomstig van de MSC Zoe. Het team was negen dagen weg en ging op de zeebodem op zoek naar spullen die schadelijk zijn voor het ecosysteem. In totaal hebben de vrijwilligers bij veertien expedities al 60.000 kilo aan afval omhooggehaald.</p>
