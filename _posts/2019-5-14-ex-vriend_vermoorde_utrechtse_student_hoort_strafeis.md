---
layout: post
title: "Ex-vriend vermoorde Utrechtse student hoort strafeis"
date: Tue, 14 May 2019 10:45:46 +0200
category: nieuws
externe_link: "https://nos.nl/l/2284544"
feature_image: "https://nos.nl/data/image/2019/05/14/549808/1008x567.jpg"
---

<p>Tien maanden na de moord op de Utrechtse studente Laura Korsman staat haar ex-vriend Zamir M. voor de rechter. Hij hoort vandaag de eis van het Openbaar Ministerie. </p>
<p>Het lichaam van de 24-jarige student werd vorig jaar juli gevonden in haar studentenhuis in de Bosboomstraat in Utrecht. Haar ex-vriend werd al snel aangehouden. Vlak daarvoor zat hij nog vast omdat hij de vrouw wekenlang stalkte nadat ze hun relatie had verbroken.</p>
<p>In de rechtbank verklaarde M. dat hij die avond via de buren het studentenhuis is binnengekomen, door te doen alsof hij daar zelf woonde. Hij wachtte vervolgens drie uur zijn ex.</p>
<p>Volgens M. zou Laura op hem afgekomen zijn met een mes in haar hand. Bij de worsteling die volgde, zou de vrouw zichzelf in de hals hebben gestoken.</p>
<p>Zamir M. is onderzocht in het Pieter Baan Centrum. Volgens zijn advocaat is hij psychisch in de war. Dat komt omdat hij een aantal jaar geleden zelf slachtoffer zou zijn geweest van een ernstig misdrijf, schrijft RTV Utrecht. Een bende zou hem hebben ontvoerd, bedreigd en mishandeld.</p>
<p>Ook verklaarde M. in de rechtbank op de avond van de moord veel verschillende soorten drugs te hebben gebruikt.</p>
<p>De verdachte en Laura hadden drie jaar een relatie. Ze leerden elkaar kennen in het uitgaansleven van Utrecht. De man draaide als deejay op feesten in de stad.</p>
<p>Na het verbreken van de relatie zou Laura zo bang zijn geweest dat ze 's avonds niet meer alleen op straat durfde. Vriendinnen begeleidden haar, onder meer naar haar stage bij het UMC Utrecht. Van de politie had ze een alarmknop gekregen.</p>
