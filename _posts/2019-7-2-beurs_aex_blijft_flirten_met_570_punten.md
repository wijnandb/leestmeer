---
layout: post
title: "Beurs: AEX blijft flirten met 570 punten"
date: Tue, 02 Jul 2019 15:09:00 +0200
categories: 
- financieel 
- koersen 
externe_link: "https://www.telegraaf.nl/financieel/566572515/beurs-aex-blijft-flirten-met-570-punten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/aca689b2-9cca-11e9-8f9c-02d1dbdc35d1.jpg"
---

<p class="intro">Voor de tweede dag op rij flirt de AEX met de 570 punten. Op de financiële markten heerst nog altijd de hoop dat China en Amerika tot een handelsdeal komen na hun wapenstilstand van afgelopen weekend.</p> <p>Halverwege de middag staat de AEX-index op 569,4 punten, een plus van 0,2% ten opzichte van maandag. De Midkap-index levert 0,5% in en staat op 802,5 punten. Elders in Europa doen handelaren het ook rustig aan: de DAX staat marginaal hoger, net als de CAC-40. In Londen boekt de FTSE100 wel 0,5% winst.</p><p>De indexfutures wijzen op een licht lagere opening van de Amerikaanse beursgraadmeters om half vier vanmiddag.</p><p>Teleurstelling</p><p>Na de sterke koerswinsten op maandag in reactie op het besluit van China en de VS weer verder te gaan onderhandelen, maant analist Jos Versteeg van InsingerGilissen tot enige terughoudendheid. „Wij zijn voorzichtig. De koersen zijn reeds flink opgelopen. De markt rekent op een sterke renteverlaging in het tweede halfjaar en heeft ook zijn hoop gevestigd op een handelsdeal tussen de VS en China. De kans op teleurstellingen is daardoor reëel.”</p><p>Rabo-econoom Philip Marey noemt degenen die in een handelsvrede geloven zelfs „een beetje naïef”. „De gedachte dat het wel goed komt is bijna onuitroeibaar, maar het resultaat van de G20-ontmoeting tussen Trump en Xi was minimaal.” De presidenten kunnen zich alleen maar dieper ingraven, denkt Marey. „In Amerika gaan nu de Democratische presidentskandidaten op de protectionistische toer. Zij zullen Trump kapittelen als hij met een in hun ogen slechte deal okmt. En voor de Chinezen is een handelsdeal onmogelijk omdat het hun businessmodel ondermijnt.”</p><p>Onvoorspelbaar</p><p>Dat Trump op meer producten uit de EU importheffingen gaat opleggen vanwege de steun voor Airbus, duidt erop dat zijn handelingen onvoorspelbaar blijven. Datzelfde geldt voor de Italiaanse regering, die ditmaal een positieve draai maakte. De overheidsbegroting is zodanig aangepast, dat het verwachte tekort op circa 2% uitkomt. Verder meldde Bloomberg dat de Europese Centrale Bank volgens ingewijden nog niet op het punt staat de rente te verlagen.</p><p>Bij de Nederlandse hoofdfondsen blinkt Galapagos uit met een winst van 4,6%. Doordat de Amerikaanse farmaceutische toezichthouder FDA geen aanvullend onderzoek eist, kan zijn ontstekingsremmer filgotinib eerder op de Amerikaanse markt worden gelanceerd. KBC ziet hierin aanleiding het koersdoel te verhogen onder handhaving van het koopadvies. Ook Versteeg toont zich enthousiast.</p><p>Takeaway.com ziet zijn koers met 1,1% stijgen, Ahold Delhaize volgt met +0,8%.</p><p>Shell klimt 0,6%. Versteeg toont zich positief over de maandag afgesproken verlenging van de beperking van de olieproductie door de OPEC en Rusland. Versteeg: „Ik denk dat de olieprijs nog wel wat kan oplopen, ook al omdat Amerikaanse producenten van schalieolie moeilijk aan extra kapitaal komen. Bovendien is Amerikaanse schalieolie erg licht, terwijl de raffinage meer behoefte heeft aan zware olie. Hiermee kunnen ze diesel maken voor onder meer schepen, die gedwongen worden naar een schonere brandstof over te stappen.”</p><p>Betalingsverwerker Adyen vervolgt de neergang van de afgelopen weken en levert nog eens 2% in. Staalgigant ArcelorMittal zakte 1,5%. Dit hangt waarschijnlijk vooral samen met de voortgaande sterke prijsstijging van zijn grondstof ijzererts.</p><p>Inleveren</p><p>In de Midkap leveren meerdere fondsen flink in. Metaalbedrijf AMG verliest 1,9%, Eurocommerce properties zelfs 2,9%. Bodemonderzoeker Fugro moet het met 2,1% minder doen, kunstmestbedrijf OCI verliest 1,9%, Wereldhave kachelt 2,3% achteruit. Signify verliest een patentzaak in de VS en raakt in één klap 1,7% van zijn waarde kwijt.</p><p>PostNL stijgt 0,3%. Volgens de Telegraaf geeft ACM waarschijnlijk geen toestemming voor het samengaan met Sandd. Analisten verwachten dat de politiek dan gaat ingrijpen.</p><p>Smallcap Nedap klimt 3,7%, op het bericht dat het technologiebedrijf in gesprek is over de verkoop van zijn Franse dochter.</p><p>Op de lokale markt verloor Beter Bed nog eens 6,6%. Vorige week werd bekend dat de slaapkamerspecialist in geldnood zit vanwege de problemen bij zijn Duitse dochter.</p><p>Laadpalenproducent FastNed, die anderhalve week geleden een onstuimige beursgang maakte, klom 1,5%.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
