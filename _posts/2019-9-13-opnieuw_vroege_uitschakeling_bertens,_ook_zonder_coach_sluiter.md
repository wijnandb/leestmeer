---
layout: post
title: "Opnieuw vroege uitschakeling Bertens, ook zonder coach Sluiter"
date: Fri, 13 Sep 2019 07:31:45 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/VN2mQs9M7BY/2301485"
feature_image: "https://nos.nl/data/image/2019/09/13/576875/1008x567.jpg"
aantal: 325
unieke: 205
bron: "NOS"
---

<p>Kiki Bertens is er niet in geslaagd de derde ronde te bereiken van het WTA-toernooi in Zhengzhou. De 27-jarige Nederlandse tennisster verloor vrijdag in twee sets van de Australische Ajla Tomljanovic: 4-6, 6-7 (1).</p>
<p>Bertens, de nummer 8 van de wereld en als derde geplaatst op het Chinese hardcourttoernooi, hoefde in de eerste ronde niet in actie te komen. Tomljanovic wel, zij versloeg een andere Nederlandse, Lesley Pattinama-Kerkhove.</p>
<p>De 27-jarige Bertens verspeelde in de tweede set een voorsprong van 4-1. Het eerste punt in de tiebreak was voor Bertens, maar daarna gingen alle punten naar de in Kroatië geboren Tomljanovic. Bertens sloeg in de tiebreak twee dubbele fouten, de laatste op matchpoint. Vorig jaar won ze in de finale van het toernooi in Seoul nog van Tomljanovic en dat deed ze in 2017 ook op Roland Garros.</p>
<h2>Geen Sluiter in China</h2>
<p>Het is al het vierde toernooi op rij waarin Bertens vroegtijdig wordt uitgeschakeld. Op de US Open verloor ze in de derde ronde van Julia Goerges. Daarvoor werd ze in Cincinatti al na één partij uitgeschakeld en in Toronto na twee.</p>
<p>Het deed Bertens besluiten om zonder haar coach Raemon Sluiter af te reizen naar China. "Raemon wil de diepte in. Maar dat kost mij nu te veel energie", verklaarde Bertens. "Ik wil de komende tijd vrijuit tennissen en alles op alles zetten om de WTA Finals te halen." Volgens haar is er geen sprake van een definitieve breuk. "We zitten constant op elkaars lip, dan heb je soms irritaties. Dus nemen we een adempauze, meer niet."</p>
<p>Bertens wordt tijdens de serie toernooien in Azië begeleid door Elise Tamaëla, die als fysiotherapeute en assistent-coach al onderdeel was van haar staf. Ze speelt de komende weken ook in Osaka, Wuhan en Peking. Vorig jaar verzamelde Bertens in Azië genoeg punten om te mogen meedoen aan de WTA Finals in Singapore, al was het wel als vervangster van de geblesseerde Simona Halep.</p><img src="http://feeds.feedburner.com/~r/nossporttennis/~4/VN2mQs9M7BY" height="1" width="1" alt=""/>
