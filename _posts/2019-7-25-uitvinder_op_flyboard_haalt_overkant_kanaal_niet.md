---
layout: post
title: "Uitvinder op flyboard haalt overkant Kanaal niet"
date: Thu, 25 Jul 2019 06:13:57 +0200
categories: 
- entertainment 
- opmerkelijk 
externe_link: "https://nos.nl/l/2294971"
feature_image: "https://nos.nl/data/image/2019/07/25/565895/1008x567.jpg"
---

<p>Het is Franky Zapata niet gelukt. De Franse uitvinder probeerde vanochtend het Kanaal over te steken op zijn vliegende surfboard. Maar halverwege de overtocht ging het mis.</p>
<p>Om iets over 9.00 uur vertrok hij op zijn zelfgebouwde Flyboard Air van het strand van Sangatte, bij Calais. Zapata kon niet genoeg brandstof met zich meedragen voor de overtocht van 35 kilometer en moest onderweg bijtanken.</p>
<p>Zo ver kwam het niet, zegt zijn woordvoerder. Zapata probeerde te landen op een platform op een boot in het Kanaal, maar kwam in het water terecht. De golven waren te hoog.</p>
<p>De Fransman had al zijn twijfels over het bijvulmoment. De boot mocht namelijk niet in Franse territoriale wateren varen. En Zapata wist niet zeker of hij met één tank de internationale wateren zou halen. "Het wordt een gevecht tegen de klok", zei hij gisteren.</p>
<p>Zapata verwierf wereldfaam toen hij op de Franse nationale feestdag voor het oog van de wereld met zijn Flyboard Air over de Champs-Élysées vloog:</p>
<p>Zapata, uitvinder en voormalig jetski-kampioen, koos ervoor om vandaag de oversteek te maken omdat het precies 110 jaar geleden is dat Louis Blériot in een zelfgebouwd vliegtuig het Kanaal overstak.</p>
<p>"Ik ga maximaal 20 meter hoog vliegen en moet gemiddeld 140 kilometer per uur vliegen om met mijn brandstof de overkant te halen", zei hij gisteren over de tocht. Zapata heeft zich er zes maanden fysiek op voorbereid. "Als je op zo'n board staat en snoeihard vliegt, staat er enorme druk op je lichaam. Het voelt alsof je spieren verbranden."</p>
<p>Gisteren deed Zapata nog een laatste testvlucht, ten overstaan van de pers:</p>
<p>Als een sciencefiction-figuur scheerde hij gisteren hoog over de journalisten, tolde hij in de lucht drie keer om zijn as en landde hij weer net zo verticaal en rustig als hij opsteeg.</p>
<p>"Vliegen is een passie voor me", vertelde hij tegen de NOS. "Als kind wilde ik helikopterpiloot worden. Maar ik ben kleurenblind, dus dat mocht niet. En nu heb ik gewoon mijn eigen vliegtuig ontworpen en mag ik wél vliegen: dat voelt goed!"</p>
<p>Hij heeft nog wel een wens: nog hoger en nog sneller. "Ik voel me als een vogel tussen andere vogels. Maar eigenlijk wil ik gewoon hoger, en tussen de wolken door vliegen. Staand op mijn flyboard. Ja, daar droom ik nog wel van."</p>
<h2>Variant voor het leger</h2>
<p>De Fransman werkt intussen alweer aan een nieuwe versie van zijn vliegende surfboard. "Die is bestemd voor het Franse leger. Er komt een soort van stuur op te zitten. En de brandstof, die ik nu nog op mijn rug in een rugzak meedraag, komt in het apparaat zelf te zitten", aldus Zapata.</p>
<p>Overigens is hij ook nog een vliegende auto aan het ontwikkelen: die moet in 2020 voor het eerst 'de lucht in rijden'.</p>
<p>Zapata ontwierp 'het kleinste vliegtuig ter wereld' in 2016. Het wordt nog steeds geperfectioneerd. Als het aan hem ligt, moet het bord uiteindelijk hoger kunnen vliegen dan de paar honderd meter nu, en moet het harder kunnen vliegen dan de huidige maximumsnelheid van 190 kilometer per uur.</p>
<p>"We hebben ons afgevraagd: is het niet té ambitieus?" Hij moet er zelf om lachen. "Niets houdt me tegen." Zijn vrouw Christelle: "Hij is gewoon knettergek!"</p>
