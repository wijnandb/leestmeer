---
layout: post
title: "Nog twee weken geduld examenkandidaten Calvijn"
date: Wed, 19 Jun 2019 09:39:34 +0200
category: binnenland
externe_link: "https://www.telegraaf.nl/nieuws/1227281076/nog-twee-weken-geduld-examenkandidaten-calvijn"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8aca14e4-9293-11e9-bef9-02d1dbdc35d1.jpg"
---

<p class="intro">De eindexamenkandidaten van het Calvijn College in Amsterdam die een deel van hun examens alsnog of opnieuw moeten maken, krijgen naar verwachting pas over twee weken de uitslag. „Het streven is om 2 juli alles afgerond te hebben”, zegt een woordvoerder van de school.</p> <p>De Inspectie van het Onderwijs maakte dinsdagavond bekend dat 68 van de 77 examenkandidaten examens moeten overdoen voordat de definitieve uitslag kan worden bepaald. Bij de examens van de vmbo-leerlingen zijn meerdere tekortkomingen vastgesteld. Ook was bij een aantal leerlingen een of meerdere toetsen van het schoolexamen niet afgenomen. De negen leerlingen die geen toetsen meer hoeven te doen, moeten ook tot uiterlijk 2 juli wachten op de uitslag.</p><p>„Bij bijna alle acht vakken is wel iets misgegaan en bij bijna iedere leerling is iets misgegaan. Er zijn toetsen niet gemaakt, of ze zijn wel gemaakt maar de cijfers zijn door slordigheid op een verkeerde plek ingevoerd. Daardoor zijn tientallen hiaten in het systeem ontstaan en dat is een enorm uitzoekwerk”, aldus de woordvoerder.</p><p>De leerlingen hadden vorige week woensdag al moeten weten of ze geslaagd zijn. De school heeft voor de leerlingen een herstelprogramma gemaakt met daarin een overzicht van de toetsen die gemaakt moeten worden en wanneer er extra lessen zijn als voorbereiding op de toetsen. De eerste examens worden woensdag afgenomen.</p><p>De vmbo-school in Amsterdam Nieuw-West maakt deel uit van de overkoepelende organisatie ZAAM, met 23 scholen in Amsterdam, Zaanstad en Monnickendam. Het bestuur van de scholenkoepel staat volgens de zegsman volledig achter de directie van het Calvijn College. Het kan nog niet zeggen wie er verantwoordelijk is voor de fouten en of er maatregelen genomen worden. „Eerst werken we aan een oplossing van het probleem, daarna gaan we onderzoek doen.”</p>
