---
layout: post
title: "Oud-voetbaltrainer Barry Hughes (81) overleden"
date: Sun, 02 Jun 2019 20:09:01 +0200
category: sport
externe_link: "https://nos.nl/l/2287357"
feature_image: "https://nos.nl/data/image/2019/06/02/554259/1008x567.jpg"
---

<p>Oud-voetbaltrainer Barry Hughes is op 81-jarige leeftijd na een kort ziektebed overleden. De in Wales geboren Hughes was als speler actief voor het Engelse West Bromwich Albion en speelde in Nederland voor Blauw-Wit uit Amsterdam en Alkmaar '54.</p>
<p>Als markante trainer met Engels accent maakte hij meer naam in Nederland. Hughes trainde Alkmaar '54, Go Ahead Eagles, FC Utrecht, MVV, FC Volendam, het Belgische Beerschot en twee keer Sparta en HFC Haarlem.</p>
<h2>Ontdekker van Gullit</h2>
<p>Hij wordt beschouwd als de ontdekker van Ruud Gullit. In 1979 haalde hij de toen 16-jarige Gullit van DWS naar Haarlem. Verder kreeg Go Ahead in 1971 op voorspraak van Hughes de toevoeging Eagles.</p>
<p>Het bekendste moment van Hughes op de Nederlandse velden is het 'rolfluit-incident' uit 1978. In Haarlem maakte hij de Duitse trainer Georg Kessler van AZ '67 - bepaald geen vriend van hem - belachelijk door met een rolfluit in diens richting te toeteren.</p>
<p>Hughes was ook als zanger actief en had een grote carnavalshit in 1981, genaamd 'Ik wil op m'n kop een kamerbreed tapijt'. Eind jaren tachtig bracht hij ook twee albums uit, 'Sing along with Barry' en 'Barry Goes Back To The Forties'. Ook presenteerde Hughes op televisie de Barry Hughes-quiz en speelde hij gastrollen bij het komische duo De Mounties.</p>
<p>Hughes was getrouwd met voormalig tv-presentatrice Elles Berger. In 1987 verscheen over hem de biografie 'De Entertrainer', geschreven door Johan Derksen.</p>
<h2>Reacties op overlijden Hughes</h2>
<p>Op sociale media stromen de reacties op het overlijden van Hughes inmiddels binnen. Veel clubs betuigen hun medeleven.</p>
