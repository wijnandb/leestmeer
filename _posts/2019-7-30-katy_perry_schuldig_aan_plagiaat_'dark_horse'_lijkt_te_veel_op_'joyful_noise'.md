---
layout: post
title: "Katy Perry schuldig aan plagiaat: 'Dark Horse' lijkt te veel op 'Joyful Noise'"
date: Tue, 30 Jul 2019 04:13:54 +0200
category: nieuws
externe_link: "https://nos.nl/l/2295674"
feature_image: "https://nos.nl/data/image/2019/07/30/567155/1008x567.jpg"
---

<p>Het nummer Dark Horse van Katy Perry lijkt te veel op het nummer Joyful Noise van de christelijke rapper Marcus Tyrone Gray. Daarmee heeft Katy Perry zich schuldig gemaakt aan plagiaat, heeft een negenkoppige jury besloten na een proces van zeven dagen in Los Angeles.</p>
<p>Marcus Tyrone Gray, artiestennaam Flame, beweert dat Katy Perry zowel het instrumentale stuk als het ritme uit zijn nummer uit 2008 heeft gebruikt voor haar hit in 2013. Vijf jaar geleden deed hij daarom aangifte. Volgens hem is de instrumentale lijn in meer dan de helft van Perry's liedje vergelijkbaar met zijn lied.</p>
<p>Vergelijk hieronder zelf de nummers: </p>
<p>Perry zegt dat ze nog nooit van rapper Flame of zijn nummer heeft gehoord. Ook luisteren zij en haar team nooit naar christelijke muziek, zei ze.</p>
<p>Volgens haar advocaten zijn de instrumentale stukken zo "gebruikelijk" dat, als de rechter haar veroordeelt, de hele muziekindustrie en alle songwriters schuldig zijn aan plagiaat. De betwiste muzikale patronen zijn volgens hen zo simpel als het kinderliedje Mary had a little lamb.</p>
<p>"Ze proberen zich de standaard bouwstenen van muziek toe te eigenen. Het alfabet van muziek moet voor iedereen beschikbaar zijn", zei Perry's advocaat donderdag in de rechtszaal.</p>
<h2>Grammy</h2>
<p>Grays advocaten lieten op hun beurt in de rechtbank het aantal streams van Joyful Noise op YouTube en Spotify zien, om aan te tonen dat Perry en haar team het lied wel ergens gehoord moeten hebben. Daarnaast was het album waarop het liedje stond genomineerd voor een Grammy. "Ze proberen meneer Gray in het hoekje van gospelmuziek te stoppen, die niemand kent", zei een van zijn advocaten.</p>
<p>De jury was het met Grays advocaten eens en vond dat zijn lied bekend genoeg was dat de makers van Dark Horse het hadden kunnen kennen. Welke schadevergoeding de zangeres en haar team moeten betalen, wordt later beslist.</p>
<p>Dark Horse is een van de grootste hits van Katy Perry. In Nederland bereikte de single begin 2014 de eerste plaats in de Single Top 100.</p>
<h2>Blurred lines</h2>
<p>Robin Thicke en Pharrell Williams werden eerder ook al beschuldigd van plagiaat. Zij moesten ruim 4 miljoen euro betalen aan de erven van Marvin Gaye omdat hun liedje Blurred Lines te veel leek op Gayes Got to give it up.</p>
<p>Destijds maakten we deze reportage over de vraag of Blurred lines plagiaat is:</p>
