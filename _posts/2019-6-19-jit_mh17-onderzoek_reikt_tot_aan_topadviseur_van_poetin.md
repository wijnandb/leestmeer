---
layout: post
title: "JIT: MH17-onderzoek reikt tot aan topadviseur van Poetin"
date: Wed, 19 Jun 2019 20:04:22 +0200
category: binnenland
externe_link: "http://feeds.nos.nl/~r/nosnieuwsbinnenland/~3/0NX_cirxAr0/2289753"
feature_image: "https://nos.nl/data/image/2019/06/19/557730/1008x567.jpg"
---

<p>Het onderzoek van het JIT, het internationale team dat het neerschieten van vlucht MH17 onderzoekt, reikt tot in het hart van het Kremlin, is vandaag duidelijk geworden. Een topadviseur van de Russische president Poetin hielp bij de levering van de gebruikte raket, stelt het Joint Investigation Team.</p>
<p>Het gaat om Vladislav Soerkov, door het JIT omschreven als "een hoge functionaris van de Russische overheid die werkt vanuit Moskou". Hij had volgens het JIT in 2014 direct contact met separatisten in Oost-Oekraïne.</p>
<p>"Wij gaan ervan uit dat hij betrokkenheid heeft gehad bij het beschikbaar stellen van de Buk en mogelijk ook ander materieel dat op dat moment nodig was in het oosten van Oekraïne", zei Fred Westerbeke, hoofd van het JIT, na de presentatie van vanmiddag tegen de NOS.</p>
<p>Tijdens de presentatie bracht het JIT een afgetapt telefoongesprek naar buiten tussen Soerkov en Mikhail Borodaj, leider van de separatisten in de Oekraïense regio Donetsk. Het gesprek dateert van 11 juli 2014, een kleine week voor MH17 uit de lucht werd geschoten.</p>
<p>In het gesprek zegt Soerkov dat er haast wordt gemaakt, maar dat hij geen harde toezeggingen kan doen. Hij zegt dat Borodaj misschien nog even geduld moet hebben.</p>
<p>Hieronder de audio van het telefoongesprek (bron: JIT):</p>
<p>Volgens het JIT gaat dit gesprek over versterking voor de rebellen in Oost-Oekraïne. "Ze waren daar op dat moment in een gevecht verwikkeld en hadden behoefte aan meer materieel", zegt Westerbeke. "Daarover is Soerkov benaderd."</p>
<p>Borodaj had daarvoor al aan een Russische bevelhebber om luchtafweergeschut met getraind personeel gevraagd. De bevelhebber belde een kwartier later terug dat er aan versterking werd gewerkt. Ook dit gesprek maakte het JIT openbaar.</p>
<h2>Vice-premier</h2>
<p>Soerkov wordt beschouwd als een van de belangrijkste adviseurs van Vladimir Poetin. Hij werkt al zo'n twintig jaar in het Kremlin en is een aantal jaren vice-premier geweest, vertelt NOS-correspondent Geert Groot Koerkamp.</p>
<p>"Wat belangrijk is in deze situatie is dat hij sinds 2013 was belast met Oekraïne. Hij heeft toen ook heel veel gedaan om Oekraïne steeds meer los te weken van de Europese Unie. En toen de oorlog daar eenmaal was begonnen, verzorgde Soerkov de coördinatie van de contacten tussen het Kremlin en de leiders van die rebellenrepubliek."</p>
<p>Rusland ontkent nog altijd iedere betrokkenheid bij het neerhalen van vlucht MH17. Onderzoeksleider Westerbeke: "Of je met meneer Soerkov heel dicht in het Kremlin zit? Die conclusie spreek ik niet tegen."</p><img src="http://feeds.feedburner.com/~r/nosnieuwsbinnenland/~4/0NX_cirxAr0" height="1" width="1" alt=""/>
