---
layout: post
title: "Bloemendaal kleurt oranje: hockeyers na negen jaar weer kampioen"
date: Sun, 26 May 2019 17:32:38 +0200
category: sport
externe_link: "https://nos.nl/l/2286389"
feature_image: "https://nos.nl/data/image/2019/05/26/552671/1008x567.jpg"
---

<p>De hockeyers van Bloemendaal zijn er eindelijk in geslaagd Kampong te onttronen als kampioen van Nederland. In een onderling en beslissend play-offduel zegevierden ze op het eigen Kopje met 2-0 door treffers van Jorrit Croon en Florian Fuchs.</p>
<p>Bloemendaal was in 2010 voor het laatst kampioen geweest, terwijl Kampong de afgelopen twee jaar de titel pakte.</p>
<h2>Het Kopje ontploft</h2>
<p>De twintigste titel van Bloemendaal maakte veel los bij de spelers en de fans. Het stadion ontplofte, kleurde oranje en Fuchs wist even niet wat hij meemaakte. "Deze sfeer is ongelooflijk. Dit maak ik in Duitsland niet mee. Dit is Bloemendaal en daarom hou ik van deze club."</p>
<p>De 27-jarige Duitser is een van de beste spelers van de wereld, maar werd in zijn loopbaan nog nooit landskampioen.</p>
<p>Bekijk hieronder de reacties na de 2-0 winst van Bloemendaal op Kampong.</p>
<p>De thuisploeg had direct de touwtjes in handen, maar Kampong leek dat niet erg te vinden. De bezoekers verdedigden zeer secuur en kwamen er soms gevaarlijk uit via Bjorn Kellerman.</p>
<p>In de tweede periode werd de druk van Bloemendaal groter en uit strafcorner nummer twee was het ook raak: met een glijdende tip-in tikte Croon prachtig binnen. Het antwoord van Kampong volgde snel: Philip Meulenbroek leek 1-1 te maken, maar zijn inzet werd van de lijn gehaald.</p>
<h2>Traantje laten</h2>
<p>Bloemendaal had de smaak te pakken en zocht in het derde kwart vol vuur naar een tweede treffer. Die kwam er ook dankzij Fuchs, misschien wel de meest gepassioneerde speler op het veld. Na een schitterende actie pushte hij de bal heerlijk over de Kampong-doelman heen. Fuchs schreeuwde het uit en leek zelfs een traantje te laten.</p>
<p>Kampong had nog tijd, maar Bloemendaal liet de titelverdediger en achtvoudig landskampioen niet meer in de wedstrijd komen. Na zeventig minuten vierde het Kopje de eerste titel sinds 2010.</p>
<p>Met de twintigste titel loopt Bloemendaal nog een kampioenschap achter op recordhouder Amsterdam. Klein Zwitserland, HGC, Venlo en Kampong hebben er acht.</p>
<h2>HGC eindigt op derde plaats</h2>
<p>De strijd om de derde plaats van de Hoofdklasse tussen HGC en Amsterdam werd na een 2-2 gelijkspel beslist op shoot-outs. Die nam HGC beter en daarom gaat die ploeg volgend jaar de Euro Hockey League in.</p>
