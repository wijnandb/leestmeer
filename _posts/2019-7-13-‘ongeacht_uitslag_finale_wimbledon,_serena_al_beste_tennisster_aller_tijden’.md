---
layout: post
title: "‘Ongeacht uitslag finale Wimbledon, Serena al beste tennisster aller tijden’"
date: Sat, 13 Jul 2019 08:13:12 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/UDKaUdat3V8/2293265"
feature_image: "https://nos.nl/data/image/2019/07/13/563138/1008x567.jpg"
---

<p>Serena Williams heeft vandaag een uitgelezen mogelijkheid om een historisch record te evenaren. Margaret Court heeft met 24 grandslamtitels in het enkelspel de meeste grandslams in het vrouwentennis gewonnen, maar Williams is daar slechts één zege van verwijderd.</p>
<p>Vijf vragen over Serena Williams aan NOS-commentator Marcella Mesker.</p>
<p>Wordt Serena Williams de grootste tennisster aller tijden als zij vanmiddag de finale op Wimbledon wint?</p>
<p>"Ongeacht wat er gebeurt, is Williams voor mij al de grootste aller tijden. Margaret Court speelde in een heel ander tijdperk tennis, met veel minder concurrentie. Als je het mij vraagt, zou ik Court geeneens in de eeuwige top-3 zetten."</p>
<p>"Na Williams zou ik Steffi Graf noemen als op één na beste aller tijden, mede dankzij haar golden grandslamjaar (1988, red.), alle grandslams en olympisch goud. Gedeeld derde zijn voor mij Martina Navrátilová en Chris Evert."</p>
<p>"Maar het gaat natuurlijk om die cijfertjes, de boeken en de historie. Wat dat betreft zou het voor Williams mooi zijn als ze vandaag haar 24ste grandslam wint."</p>
<p>"Ik ben er alleen nog niet zo zeker van, want Simona Halep speelt ook heel goed. Het wordt nog spannend, zeker als de zenuwen bij Williams weer gaan opspelen."</p>
<p>"Vorig jaar was Williams bevangen door de zenuwen, omdat ze er altijd zoveel dingen bij betrekt. Ik denk dat ze daar wel van geleerd heeft en daarom kalmer naar deze finale toeleeft."</p>
<p>Ben je verrast dat Williams na haar bevalling weer op dit niveau is teruggekomen?</p>
<p>"Met kampioenen zoals Williams moet je altijd rekening houden, in welke omstandigheden ze ook verkeren. Wat dat betreft verrast het mij niet, maar ze heeft dit jaar erg weinig gespeeld en in het begin van dit toernooi viel haar niveau niet mee. Ze is naarmate het toernooi vorderde steeds beter gaan spelen. De halve finale was echt weer overtreffend."</p>
<p>Hoe kan het dat Serena op haar 37ste toch in de finale van Wimbledon staat? Ze heeft dit seizoen weinig gespeeld en nauwelijks wedstrijdritme opgedaan. </p>
<p>"De voornaamste reden is dat ze eindelijk pijnvrij is. De afgelopen tijd heeft ze veel gespeeld met een knieblessure, waardoor ze niet 100 procent kon trainen en ook de wedstrijden niet op volle kracht kon spelen."</p>
<p>"Dat heeft ze in aanloop naar Wimbledon wel kunnen doen. Ze heeft zelfs drie rondes met Andy Murray gedubbeld. Dat heeft haar geholpen om wedstrijdritme op te doen."</p>
<p>Roger Federer en Rafael Nadal staan al twee decennia aan de top omdat ze steeds in staat zijn gebleken hun stijl en techniek aan te passen aan de ontwikkelingen in het tennis. Williams is net zo oud als Federer. Geldt voor haar hetzelfde?</p>
<p>"Ja, sinds Patrick Mouratoglou haar traint, is haar spel iets gevarieerder geworden. Aan haar service hoef je niks te doen, die is al ijzersterk, maar haar volleys zijn zeker verbeterd."</p>
<p>"Ze speelt gevarieerder binnen haar powertennis. Er zit tegenwoordig iets meer spin in haar forehand dan vroeger en ze komt af en toe naar het net. Die ontwikkelingen in haar spel waren belangrijk om haar kampioenenstatus te behouden."</p>
<p>Hoe lang kan Williams nog door?</p>
<p>"Zolang ze zelf wil. Ik denk dat ze stopt op het moment dat ze niet meer om de prijzen kan spelen. Williams is voor vrouwen over de hele wereld een voorbeeld, een inspiratiebron. Dat vindt ze heel belangrijk. Ze heeft het allergrootste platform als ze wint. Zodra ze niet meer kan winnen, dan zal ze niet lang meer doorgaan."</p>
<p>"Ze is al een tijdje niet meer de nummer 1 op de wereldranglijst, omdat ze niet meer het hele jaar door top kan zijn. Maar op een goede dag op een grandslam kan ze van iedereen winnen, ook van Simona Halep in de finale op Wimbledon."</p><img src="http://feeds.feedburner.com/~r/nossporttennis/~4/UDKaUdat3V8" height="1" width="1" alt=""/>
