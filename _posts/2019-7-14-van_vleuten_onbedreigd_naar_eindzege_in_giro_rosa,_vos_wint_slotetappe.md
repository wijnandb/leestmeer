---
layout: post
title: "Van Vleuten onbedreigd naar eindzege in Giro Rosa, Vos wint slotetappe"
date: Sun, 14 Jul 2019 15:31:32 +0200
categories: 
- sport 
- wielrennen 
externe_link: "https://nos.nl/l/2293454"
feature_image: "https://nos.nl/data/image/2019/07/14/563479/1008x567.jpg"
---

<p>Annemiek van Vleuten heeft opnieuw de Giro Rosa gewonnen. Haar leiderstrui kwam in de slotetappe naar Udine geen moment meer in gevaar. Marianne Vos won voor de vierde keer een etappe door de beste te zijn in de sprint.</p>
<p>De tiende etappe was bepaald geen routineklusje, zoals vaak het geval is bij grote rondes, wanneer het peloton in de slotetappe welhaast in een feestelijke parade naar de finish fietst. De 120 kilometer lange slotrit van de Giro Rosa bevatte nog een stevige klim.</p>
<p>De Duitse Romy Kasper waagde samen met de Poolse Anna Plichta nog de meest serieuze vluchtpoging, maar uiteindelijk werden alle strijdvaardige rensters vlak voor de finish door het peloton weer ingerekend. Vos zag haar kans schoon in de laatste kilometers.</p>
<h2>Machtsvertoon</h2>
<p>De 36-jarige Van Vleuten werd in het voorjaar al met groot machtsvertoon Nederlands kampioen tijdrijden en die blakende vorm nam ze mee naar de grootste meerdaagse wielerkoers voor vrouwen.</p>
<p>NOS-verslaggever Kees Jongkind is aanwezig in Italië en maakte de onderstaande reportage over de dominantie van Van Vleuten:</p>
<p>Van Vleuten legde de basis voor de eindzege in de vijfde etappe. In een zware bergrit reed ze haar concurrenten op minuten achterstand, onder wie haar landgenote en andere vooraf aangewezen favoriet Anna van der Breggen.</p>
<p>"Het is geweldig om weer te winnen, zeker omdat ik me dit jaar nog wat beter voelde dan de vorige keer", aldus Van Vleuten. "Ik voelde me zo op mijn gemak vandaag, met het team om me heen. Het was een fantastische Giro Rosa. Opnieuw is een droom werkelijkheid geworden."</p>
<p>"Ook voor het team is dit fijn, we waren uitstekend voorbereid en hebben er met z'n allen hard voor gewerkt. Een dagwedstrijd kun je in je eentje winnen, maar in een meerdaagse ronde heb je het team echt elke dag nodig. Dat maakt het zo mooi en speciaal. We zullen het vanavond goed vieren."</p>
<p>Voor Nederland was deze editie van de Giro Rosa een groot succes. Niet alleen Van Vleuten onderscheidde zich met de eindzege en twee etappezeges, ook Van der Breggen eiste een hoofdrol op. Zaterdag troefde zij Van Vleuten in de laatste meters af en wist daarmee de negende etappe op haar naam te schrijven.</p>
<p>Drievoudig winnaar van de Giro Marianne Vos scherpte op haar beurt haar record aan van meeste dagzeges in de Italiaanse rittenkoers. Door haar vier etappezeges staat ze inmiddels op een totaal van 25.</p>
<p>Van Vleuten bezorgde Nederland op haar beurt de zevende zege in het eindklassement, alleen Italië heeft er nog eentje meer.</p>
