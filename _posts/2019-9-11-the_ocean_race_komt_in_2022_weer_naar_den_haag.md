---
layout: post
title: "The Ocean Race komt in 2022 weer naar Den Haag"
date: Wed, 11 Sep 2019 12:35:50 +0200
category: nieuws
externe_link: "https://nos.nl/l/2301242"
feature_image: "https://nos.nl/data/image/2019/09/11/576537/1008x567.jpg"
aantal: 490
unieke: 296
bron: NOS
---

<p>Voorjaar 2022 komt The Ocean Race voor de derde keer naar Den Haag. De haven van Scheveningen is dan zowel finish- als startplaats van een etappe van de zeilrace, die voorheen de Volvo Ocean Race heette. Dat heeft wethouder Richard de Mos bekendgemaakt bij Omroep West.</p>
<p>Vorig jaar was Scheveningen finishplaats voor de hele race en de editie daarvoor was er in de haven een pitstop. Den Haag is de derde stad die meedoet, na startplaats Alicante in Spanje en het Deense Aarhus. Meer locaties worden de komende weken bekend, inclusief de volledige route van de race.</p>
<p>De Mos: "We laten dé stad aan zee opnieuw schitteren met een indrukwekkend topsportevenement. Dit evenement past uitstekend bij ons profiel als het voornaamste zeezeilcentrum van Noord-West Europa."</p>
<h2>Ambtenarenstad</h2>
<p>De aankondiging van het evenement valt samen met een debat, vandaag in de gemeenteraad, over de ambitie om Den Haag meer toeristen te laten trekken. Het Haagse gemeentebestuur wil de bestedingen van toeristen de komende jaren met minimaal zeven procent per jaar laten groeien.</p>
<p>Wethouder De Mos wil dat er nieuwe hotels bij komen. Ook is hij positief over plannen voor nieuwe toeristentrekkers, zoals een Oranjemuseum in paleis Lange Voorhout. De wethouder wordt in zijn ambities gesteund door een meerderheid in de Haagse politiek, al hebben veel partijen ook bedenkingen.</p>
<p>Op dit moment bedraagt de jaarlijkse omzet in de Haagse vrijetijdseconomie 2,2 miljard euro. Dat is tien procent meer dan in 2013. In 2017 had Den Haag 519.000 internationale toeristen die een nachtje overbleven. "Voor een stad die tot een paar jaar geleden eigenlijk alleen een ambtenarenstad was, doen we het niet slecht. Nu door naar de top", laat wethouder Robert van Asten op Twitter weten.</p>
<h2>Haagse Markt</h2>
<p>Een van de concreetste plannen om meer toeristen te trekken, is uitbreiding van het Haagse Museumkwartier, rond het Lange Voorhout. Raadslid Ralf Sluijs van Hart voor Den Haag/Groep de Mos: "De koninklijke identiteit van onze stad kan daarbij een belangrijke rol spelen. Wij hebben al eerder gevraagd naar de mogelijkheid voor een Oranjemuseum in paleis Lange Voorhout. Het voormalig koninklijk paleis is een uitgelezen plek voor het Oranjemuseum en een royale toevoeging aan het Museumkwartier."</p>
<p>Raadslid Ismet Bingöl (CDA) vindt dat er naast promotie van de bekende toeristentrekkers als het Binnenhof, Mauritshuis en (het strand van) Scheveningen, ook promotie moet komen voor Chinatown en de Haagse Markt. Zo kan iedereen kennismaken met de verschillende culturen in de stad, zegt Bingöl.</p>
<h2>Leefbare stad</h2>
<p>De oppositie vraagt zich af of het Haagse stadsbestuur niet wat te hard van stapel loopt. Martijn Balster van de PvdA waarschuwt voor Amsterdamse toestanden: "Denk aan de drukte, mogelijke overlast of het toenemend aantal betaalbare woningen dat wordt verhuurd via Airbnb en dat daardoor niet meer voor Haagse huurders beschikbaar is."</p>
<p>"De stad moet leefbaar blijven. Waar ligt de balans?", vraagt VVD-raadslid Judith Oudshoorn-Van Ginderen zich af. "We willen een stad die bruist en die niet aan haar eigen succes ten onder gaat."</p>
