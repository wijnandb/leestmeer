---
layout: post
title: "Curaçao gaat los na Gold Cup-succes: 'Alles vloog door de lucht'"
date: Thu, 27 Jun 2019 06:02:02 +0200
category: sport
externe_link: "https://nos.nl/l/2290856"
feature_image: "https://nos.nl/data/image/2019/06/27/559433/1008x567.jpg"
---

<p>Curaçao dacht na een gelijkspel tegen Jamaica eervol afscheid te nemen van de Gold Cup. Maar het liep even anders. Met dank aan Juriën Gaari, voor al uw feesten en partijen.</p>
<p>Na de onwaarschijnlijk geachte promotie met RKC presteerde hij woensdag in Los Angeles met Curaçao het onmogelijke. Op aangeven van Leandro Bacuna joeg hij de bal ver in de extra tijd de bovenhoek in (1-1).</p>
<p>"Dat gelijkspel was al een wonder op zich, want we hadden op dat moment ook al met 3-0 achter kunnen staan", aldus de vleugelverdediger. "Als we verloren hadden, was het klaar. Nu eigenlijk ook wel, dachten we."</p>
<p>Maar omdat concurrent El Salvador daarna in hetzelfde stadion speelde, bleef de selectie nog even hangen in de beschikbare business lounge.</p>
<h2>'Alles vloog door de lucht'</h2>
<p>"Dan zie je eerst dat Honduras beter is, dus hoop je dat ze misschien scoren. Bij de 1-0 werden we al helemaal gek. En daarna ging het helemáál los (het werd uiteindelijk 4-0). Water, drinken, eten. Alles vloog op een gegeven moment door de lucht."</p>
<p>Het feest ging de hele nacht door, met kleine oogjes zat de selectie de volgende ochtend op de luchthaven voor de vlucht naar Philadelphia. "Ik besef nog niet wat er gebeurd is. Ik heb net wel al even op Instagram gekeken, maar mijn Facebook heb ik nog niet eens geopend. Zo veel berichtjes."</p>
<p>De in Nederland vrijwel onbekende Gaari was ineens de held van het eiland. "Natuurlijk is het genieten, dit is een jongensdroom. Maar ik voel me nu niet ineens een ster of zo."</p>
<p>Tot een jaar geleden voetbalde Gaari nog bij Kozakken Boys, in de tweede divisie. Speelde hij op rustieke sportparken als De Lok in Tiel, waar de stilte af en toe wordt doorbroken door een passerend boemeltje naar Opheusden.</p>
<h2>'Besef komt later'</h2>
<p>"Het is hard gegaan", omschrijft hij het contrast met nu. "Maar ik moet zeggen dat ik tijdens een wedstrijd niet bezig ben met de ambiance. Dat besef komt later wel."</p>
<p>Gaari maakt inmiddels drie jaar deel uit van de nationale ploeg. Deelname aan het WK is de ultieme droom, het succes op de Gold Cup de bevestiging dat het project vorm krijgt. "Die poulefase overleven, is wat we voor dit jaar wilden."</p>
<p>"We zijn tegen geen enkele ploeg kansloos, want wij spelen zonder druk", meent Gaari, die weet dat de verwachtingen de komende jaren wel zullen toenemen. "Jongens als Brandley Kuwas zijn er nu nog niet eens bij."</p>
<p>Bondscoach Remko Bicentini hoopt met de goede resultaten nog meer doorgewinterde profs te overtuigen voor Curaçao te komen spelen.</p>
<p>Riechedly Bazoer, Jürgen Locadia en Patrick van Aanholt zouden zich kunnen naturaliseren. Intussen werkt Gaari ook aan zijn eigen traject richting de top. Komend seizoen debuteert hij namens RKC als 25-jarige in de eredivisie.</p>
<p>En tussendoor wat interlandjes spelen met Curaçao is inmiddels een serieuze aangelegenheid geworden. Het kleine eiland presteert als een volwaardige voetbalnatie. "Het team is gegroeid. Samen hebben we historie geschreven."</p>
