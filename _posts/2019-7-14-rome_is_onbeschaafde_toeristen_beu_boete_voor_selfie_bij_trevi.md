---
layout: post
title: "Rome is onbeschaafde toeristen beu: boete voor selfie bij Trevi"
date: Sun, 14 Jul 2019 09:20:58 +0200
category: buitenland
externe_link: "https://www.telegraaf.nl/nieuws/502928127/rome-is-onbeschaafde-toeristen-beu-boete-voor-selfie-bij-trevi"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ed60663a-a607-11e9-b258-02d2fb1aa1d7.JPG"
---

<p class="intro">Een ijsje eten op de Spaanse trappen, een selfie maken op de rand van de Trevifontein, even lekker je schoenen uit bij het Pantheon na een lange wandeling door de Romeinse binnenstad. Vanaf 1 augustus kan dat niet meer. De gemeente Rome gaat toeristen, en Romeinen zelf, bekeuren voor onbeschaafd gedrag.</p> <p>Het gemeentebestuur van de Italiaanse hoofdstad is het zat: de pootjebadende of, erger, zwemmende toeristen in de barokke fonteinen van de stad, de hordes losgeslagen dronken jongeren op een ’pubcrawl’ en de vandalen die het Colosseum bekladden. De afgelopen twee jaar waren er veertig toeristen die het nodig vonden hun namen te kerven in de gewelven van het grootste amfitheater ter wereld, zo schrijft de Italiaanse krant Corriere della Sera.</p><p>Alcohol</p><p>Wie zich onbeschaafd gedraagt kan vanaf 1 augustus een fikse boete krijgen. Zo kost het beklimmen of betreden van fonteinen tussen de 160 en 450 euro. Vandalisme aan historische gebouwen komt daders op 400 euro te staan en op het verkopen of drinken van alcohol op straat staat een boete van tussen de 160 en 400 euro.</p><p>Daders die het nog bonter maken kunnen zelfs een zogenaamde ’Daspo’ krijgen, een tijdelijke verbanning van de plek waar ze zich te buiten gingen, variërend van 48 uur tot zestig dagen. Ook het eten van een ijsje of een broodje leunend op een historisch monument wordt niet meer getolereerd.</p><p>’Blijft gastvrij’</p><p>Het is burgemeester Virginia Raggi menens met het fatsoen in de stad. „Rome blijft een gastvrije stad, maar dat wil niet zeggen dat we allerlei gedrag maar moeten tolereren.” Al eerder heeft ze ambassadeurs van verschillende landen gewezen op de misdragingen van hun landgenoten in de Italiaanse hoofdstad en een zwarte lijst aangelegd.</p><p>Bij de vele historische monumenten controleert de gemeentepolitie op onoorbaar gedrag. Nu komt de argeloze ijsjesetende toerist er op de Spaanse Trappen nog van af met een waarschuwing, maar na 1 augustus moet de creditcard getrokken worden. Agenten zullen gewapend met een mobiele betaalautomaat gelijk de boete innen.</p><p>Bij zwaardere overtredingen treedt de politie al wel op. Eind juni nog kregen acht toeristen een boete van 450 euro toen ze in een Romeinse fontein doken. De meeste Romeinen zijn blij met de maatregel, hoewel ze vaak de boetes nog aan de lage kant vinden.</p>
