---
layout: post
title: "Williams en Halep met groot vertoon van macht naar finale"
date: Thu, 11 Jul 2019 15:45:26 +0200
category: sport
externe_link: "https://nos.nl/l/2293033"
feature_image: "https://nos.nl/data/image/2019/07/11/562750/1008x567.jpg"
---

<p>Serena Williams heeft met speels gemak de finale van Wimbledon bereikt. In de finale treft ze Simona Halep, die voor het eerst in haar loopbaan in de eindstrijd op Wimbledon staat.</p>
<p>Halep, de 27-jarige Roemeense, liet op het Centre Court met indrukwekkend tennis weinig heel van Jelina Svitolina: 6-1, 6-3. Williams was in een net zo eenzijdige halve finale veel te sterk voor Barbora Strýcová: 6-1, 6-2.</p>
<p>De 6-1 in de eerste set doet vermoeden dat Halep oppermachtig was, maar dat was zeker in het begin niet het geval. Alleen de eerste twee games namen al ruim 20 minuten in beslag.</p>
<p>Maar daarna had de Roland Garros-winnares van 2018 het beste van het spel. Ze speelde agressief vanaf de baseline, toonde uitstekend voetenwerk en wist Svitolina, die voor het eerst de halve finales had gehaald, continu op het verkeerde been te zetten.</p>
<p>Halep hield in de tweede set vast aan haar spelplan, begroette elk gewonnen punt met gebalde vuist en plaatste op 3-3 de beslissende break. Daarmee was het verzet van Svitolina, die simpelweg de mindere was, definitief gebroken.</p>
<p>"Alles klopte vandaag", jubelde Halep na afloop. "Zowel fysiek als mentaal voelde het echt goed. Dit is een van de mooiste momenten uit mijn loopbaan."</p>
<h2>Elfde Wimbledon-finale Williams</h2>
<p>Williams staat door haar zege op Strýcová voor de elfde keer in de finale in Londen. De zevenvoudig winnares had weinig moeite met de ongeplaatste Tsjechische, die ze in 59 minuten met 6-1, 6-2 versloeg.</p>
<p>Strýcová had op weg naar haar eerste halve finale op een grandslamtoernooi vier geplaatste speelsters verslagen, onder wie Kiki Bertens. Tegen Williams lukte het niet de rally's te domineren vanaf de baseline, maar werd ze zelf van het kastje naar de muur gestuurd. </p>
<p>Williams' services en returns waren te hard om aan het opbouwen van een punt te werken. Dus moest de Tsjechische mee in het door Williams bepaalde tempo en dat was duidelijk te veel gevraagd.</p>
