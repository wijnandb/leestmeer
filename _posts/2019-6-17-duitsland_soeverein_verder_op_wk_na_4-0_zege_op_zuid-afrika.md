---
layout: post
title: "Duitsland soeverein verder op WK na 4-0 zege op Zuid-Afrika"
date: Mon, 17 Jun 2019 19:51:15 +0200
category: sport
externe_link: "https://nos.nl/l/2289459"
feature_image: "https://nos.nl/data/image/2019/06/17/557353/1008x567.jpg"
---

<p>Duitsland heeft zich op het WK voetbal zonder puntenverlies geplaatst voor de achtste finales. De nummer vier van het voorbije WK was in Montpellier met 4-0 te sterk voor het nietige Zuid-Afrika, dat in groep B alle duels verloor.</p>
<p>De Duitsen, die de eerdere twee groepsduels met China en Spanje met 1-0 hadden gewonnen, namen direct het initiatief en kwamen na veertien minuten via een kopbal van Melanie Leupolz op voorsprong.</p>
<p>Sara Daebritz kreeg de 2-0 op een presenteerblaadje aangeboden door gestuntel van de Zuid-Afrikaanse keeper Andile Dlamini, die bij een redding de bal voor de voeten van de Duitse stompte. Alexandra Popp maakte er vlak voor rust nog 3-0 van.</p>
<p>Zuid-Afrika zocht in de tweede helft, ondanks de ruime achterstand, met veel werklust en passie een doelpunt, maar de bal vloog aan de andere kant in het net. Magull zette aan de linkerkant aan en kon vervolgens simpel binnenschieten.</p>
<p>Zuid-Afrika kreeg daarna een handvol kansen op de eretreffer, maar faalde telkens hopeloos in de afronding. Duitsland vond het allang best en zag nog twee doelpunten wegens buitenspel afgekeurd worden.</p>
<p>Duitsland gaat als groepswinnaar verder en stuit zaterdag op de nummer drie uit groep A, C of D.</p>
<p>Ook Spanje en China, die vandaag met 0-0 gelijkspeelden, plaatsten zich voor de laatste zestien. China eindigt weliswaar als derde, maar is al zeker dat het bij de vier beste nummers drie hoort van de groepsfase.</p>
