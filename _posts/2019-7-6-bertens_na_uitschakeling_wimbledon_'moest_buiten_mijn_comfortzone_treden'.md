---
layout: post
title: "Bertens na uitschakeling Wimbledon: 'Moest buiten mijn comfortzone treden'"
date: Sat, 06 Jul 2019 18:54:56 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/m8b3aVXcCrs/2292334"
feature_image: "https://nos.nl/data/image/2019/07/06/561623/1008x567.jpg"
---

<p>Kiki Bertens baalt wel van haar uitschakeling in de derde ronde op Wimbledon, maar kijkt ook uit naar de aankomende graveltoernooien. "Hoe je het ook wendt of keert, gras blijft gewoon niet de ondergrond waarop ik mij heel erg goed voel."</p>
<p>Bertens trad, naar eigen zeggen, buiten haar comfortzone op gras. "Ik moest aanvallender spelen en dat lukte mij vandaag niet. Ik kon de knop niet omzetten. Tegen heel veel meiden kom ik met verdedigend spel weg, maar tegen Barbora Strýcová vandaag niet."</p>
<h2>Keuze</h2>
<p>Ook coach Raemon Sluiter vond het spel van Bertens zwaar onvoldoende. "Als iemand het rapportcijfer 3,5 zou geven, dan hoor je mij niet klagen. Dit was uitermate teleurstellend."</p>
<p>Na de uitschakeling staat de trainer van Bertens voor een keuze. Blijft Bertens trainen op het spel waar ze goed in is, of gaat ze meer oefenen op aanvallend tennis voor betere resultaten op gras. Sluiter is er nog niet over uit.</p>
<p>"Aanvallend tennis is sowieso goed en we hebben al veel aandacht aan een agressieve speelstijl besteed, maar de vraag die we ons moeten stellen is: 'Waar spelen we eigenlijk voor?' Willen wij veel tijd steken in een speelstijl die niet in haar karakter zit voor die paar grastoernooien per jaar?"</p>
<p>Bertens is in elk geval blij dat de grastoernooien erop zitten. "Natuurlijk baal ik heel erg van mijn uitschakeling, maar ik ga nu eerst op vakantie en daarna speel ik het graveltoernooi van Palermo."</p><img src="http://feeds.feedburner.com/~r/nossporttennis/~4/m8b3aVXcCrs" height="1" width="1" alt=""/>
