---
layout: post
title: "Verzekeraars verliezen op licht lagere AEX"
date: Wed, 10 Jul 2019 17:40:00 +0200
categories: 
- financieel 
- koersen 
externe_link: "https://www.telegraaf.nl/financieel/740134901/verzekeraars-verliezen-op-licht-lagere-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f07e2888-a329-11e9-b258-02d2fb1aa1d7.png"
---

<p class="intro">De Amsterdamse beursgraadmeter AEX is woensdag met een bescheiden verlies gesloten. De beurskoersen kregen een positieve impuls door Fed-voorzitter Jerome Powell, die liet doorschemeren dat hij de rente in de VS deze maand gaat verlagen. Maar zwakte bij onder meer de verzekeraars Aegon, ASR en NN zorgde uiteindelijk voor een licht lager slot.</p> <p>De AEX-index sloot 0,1% lager op 565,57 punten. De AMX  klom 0,6% naar 791,08 punten. De koersenborden in Frankfurt (-0,4%), Parijs (-0,1%) en Londen (-0,04%) kleurden rood.</p><p>Alle ogen op de financiële markten waren woensdag gericht op Fed-voorzitter Powell, die sprak voor het Huis van Afgevaardigden in Washington. In aanloop daar naartoe stelde de centrale bankvoorzitter in een verklaring dat er neerwaartse risico’s voor de Amerikaanse economie blijven door het handelsconflict met China en onzekerheid over de wereldeconomie, terwijl de inflatie laag is.</p><p>Volgens macro-econoom Stefan Koopman (Rabobank) gaf Powell daarmee aan dat hij de rente in de VS eind deze maand met een kwart procentpunt gaat verlagen. „De vraag is nu wat de Fed in de rest van dit jaar gaat doen. Maar ik denk dat Powell de kaarten tegen de borst wil houden.”</p><p>Over de renteverlaging in de VS ontstond vorige week twijfel door het meevallende banenrapport. Powell spreekt donderdag ook de Senaat in Washington toe. „De woorden van Powell worden op een goudschaaltje gewogen”, zei vermogensstrateeg Joop van de Groep (Fintessa).</p><p>Een meevaller voor beleggers was vandaag dat de VS en China telefonisch contact hadden over het mogelijk hervatten van hun handelsbesprekingen. „Dat is goed nieuws”, benadrukte Van de Groep. Volgens hem vielen de Chinese inflatiecijfers echter tegen. „Per saldo is de inflatie in China vorige maand gedaald. De gevolgen van de handelsoorlog worden daarmee zichtbaar in de prijzen in China. Dat is een stevig signaal.”</p><p>De Amerikaanse beurzen koersten vanmiddag 0,3% tot 0,5% in het groen, waarbij de S&amp;P 500-index voor de eerste keer boven de magische grens van 3000 punten steeg. Brentolie werd 3% duurder bij $66,05 per vat. Volgens het American Petroleum Institute dalen de Amerikaanse olievoorraden nu voor de vierde week op rij. De bitcoin steeg vandaag boven de grens van $13.000.</p><p>In de AEX was tankopslagconcern Vopak (+1,3%) de grootste stijger dankzij de hogere olieprijs. Beurszwaargewicht Royal Dutch Shell ging 0,4% omhoog.</p><p>ArcelorMittal mocht 0,6% bijschrijven. De staalfabrikant schrapt in Zuid-Afrika mogelijk 2000 banen.</p><p>Bankconcern ING werd 0,7% hoger verhandeld. De verzekeraars Aegon (-1,3%), ASR (-1,5%) en NN (-1,1%) waren echter in mineur.</p><p>Vastgoedfonds Unibail Rodamco Westfield (-2%) koerste onderin bij de hoofdfondsen. Bierbrouwer Heineken (-1,5%) wordt in het Verenigd Koninkrijk onderzocht op de verdenking dat het pubs heeft gedwongen meer bier af te nemen dan de wet toestaat.</p><p>Randstad koerste 0,6% lager na dinsdag met 5% te zijn gedaald. De uitzendsector stond onder druk door de winstwaarschuwing van recruiter PageGroup.</p><p>Bij de middelgrote fondsen won BAM 2,6%. Het bouwconcern ging maandag nog ruim 20% onderuit na een winstwaarschuwing. Metalenfabrikant AMG maakte een koerssprong van 3,1%.</p><p>Wereldhave ging 0,8% achteruit. De aandeelhouders van het vastgoedfonds hebben ingestemd met de benoeming van Matthijs Storm als nieuwe topman.</p>
