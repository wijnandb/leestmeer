---
layout: post
title: "Verstappen na uren juryberaad ook officieel winnaar GP Oostenrijk"
date: Sun, 30 Jun 2019 16:35:48 +0200
categories: 
- sport 
- autosport 
externe_link: "https://nos.nl/l/2291354"
feature_image: "https://nos.nl/data/image/2019/06/30/560241/1008x567.jpg"
---

<p>Het is officieel: Max Verstappen heeft net als vorig jaar de GP van Oostenrijk gewonnen. Er was urenlang onzekerheid over de zege van Verstappen.</p>
<p>De Nederlander haalde met nog drie rondes te gaan wedstrijdleider Charles Leclerc in. De twee kwamen daarbij in aanraking met elkaar. De wedstrijdleiding was nog bezig de tv-beelden van het incident te bekijken, toen de Red Bull-coureur al groots werd gehuldigd en het Wilhelmus over het circuit schalde.</p>
<p>Daarna bleef iedereen lang in het ongewisse. Het besluit van de jury liet uren op zich wachten. Uiteindelijk kwamen de officials tot het oordeel dat de inhaalactie door de beugel kon. </p>
<p>Volgens de stewards betreft het een race-incident.</p>
<p>Het is de eerste overwinning van het seizoen voor Verstappen en zijn zesde in totaal.</p>
<h2>Slechte start</h2>
<p>De vooruitzichten waren veelbelovend. Verstappen kwalificeerde zich als derde en mocht na een straf voor Hamilton van de eerste startrij vertrekken, achter de Ferrari van Leclerc.</p>
<p>Maar de lichten waren nog maar net gedoofd of Verstappen zag links en rechts bolides passeren. De Nederlander kwam amper weg na de start en viel terug naar plaats zeven.</p>
<p>Hij bleef echter rustig en reed snelle rondetijden. Hij passeerde Lando Norris en Kimi RÃ¤ikkonen en reed na negen ronden op de vijfde plaats. De Nederlander ging van de favorieten als laatste naar binnen voor een pitsstop en keerde als vierde terug op de baan.</p>
<p>Verstappen begon vervolgens op de Red Bull Ring de jacht op Vettel. Hij had duidelijk meer snelheid en tot grote vreugde van de fans op de bomvolle 'Verstappen-tribune' had hij de Duitser in ronde 50 te pakken.</p>
<h2>Schrikken</h2>
<p>Even was het schrikken toen Verstappen over de boordradio liet weten dat hij vermogen verloor. Hij veranderde echter snel een instelling en luttele seconden later kon hij daardoor Bottas passeren.</p>
<p>Verstappen dichtte vervolgens snel het gat met leider Leclerc en passeerde de Monegask met nog drie ronden te gaan. Bij de zinderende inhaalactie raakten de bolides elkaar, hetgeen voor de jury reden was een onderzoek in te stellen. Terwijl het oordeel van de jury nog op zich liet wachten, was Verstappen al uitvoerig gehuldigd.</p>
<p>WK-leider Lewis Hamilton eindigde als vijfde.</p>
