---
layout: post
title: "Oud-UEFA-voorzitter Johansson (89) overleden"
date: Wed, 05 Jun 2019 08:36:44 +0200
categories: 
- sport 
- voetbal 
externe_link: "https://nos.nl/l/2287689"
feature_image: "https://nos.nl/data/image/2019/06/05/554723/1008x567.jpg"
---

<p>De Zweedse voetbalbestuurder Lennart Johansson is overleden. Hij is 89 jaar geworden. Johansson was van 1990 tot en met 2007 voorzitter van de UEFA. Met een ambtsperiode van zeventien jaar was hij de langstzittende voorzitter van de Europese voetbalbond.</p>
<p>Johansson begon zijn bestuurscarrière bij de Zweedse voetbalbond, waarvan hij van 1984 tot 1991 voorzitter was. In 1990 volgde hij de Fransman Jacques Georges op als UEFA-preses.</p>
<p>Gedurende zijn regeerperiode werden zowel het EK voetbal als de Europese bekertoernooien drastisch hervormd. Het EK werd uitgebreid van acht deelnemers (in 1988) tot zestien in 2004.</p>
<h2>Architect van de Champions League</h2>
<p>Nog ingrijpender was de invoering van de Champions League in 1992. Een aantal grote clubs wilde meer geld en dreigde met een eigen Europese competitie te beginnen, waarop Johansson reageerde met de Champions League. De nieuwe opzet werd een groot commercieel succes, met miljoenen euro's aan sponsor- en tv-inkomsten.</p>
<p>In 1998 deed de Zweed een poging om João Havelange op te volgen als FIFA-voorzitter. Johansson legde het echter af tegen Sepp Blatter, in een verkiezing waar altijd de geur van omkoping omheen heeft gehangen.</p>
<p>Johansson stelde zich in 2007 ook nog herkiesbaar voor een nieuwe termijn bij de UEFA, maar die strijd werd gewonnen door Michel Platini. Zowel Platini als Blatter is sindsdien van zijn voetstuk gevallen. Johansson werd door de Fransman nog wel tot erevoorzitter van de UEFA benoemd.</p>
<p>De Zweed was vorige week nog aanwezig bij het UEFA-congres in de Azerbeidzjaanse hoofdstad Bakoe.</p>
<p>Bij alle duels in door de UEFA georganiseerde competities, zoals de Nations League, zal deze week een minuut stilte worden gehouden.</p>
