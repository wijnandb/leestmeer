---
layout: post
title: "CDU-voorzitter onder vuur na roep om ‘regels voor youtubers’"
date: Tue, 28 May 2019 15:11:50 +0200
category: nieuws
externe_link: "https://nos.nl/l/2286694"
feature_image: "https://nos.nl/data/image/2019/05/28/553148/1008x567.jpg"
---

<p>CDU-voorzitter Annegret Kramp-Karrenbauer ligt onder vuur, omdat ze voor regulering van sociale media in campagnetijd heeft gepleit. De Duitse christendemocraten behaalden twee dagen geleden het slechtste verkiezingsresultaat ooit en volgens Kramp-Karrenbauer is dat verlies deels te wijten aan een online campagne die bekende Duitse youtubers tegen de CDU hebben gevoerd.</p>
<p>Ze pleit nu voor een debat over regels in de digitale wereld. Critici noemen het een ongekende aanval op de vrijheid van meningsuiting.</p>
<p>In de video De vernietiging van de CDU maakt Rezo gehakt van het regeringsbeleid van de CDU/CSU van de afgelopen 13 jaar, vooral op het gebied van klimaat. Die video is ruim 11 miljoen keer bekeken. Twee dagen voor de verkiezingen volgde een statement van ruim 90 youtubers.</p>
<p>De CDU wist zich er niet goed raad mee. De partij kwam met een document van 11 pagina's als antwoord en verweet Rezo het verspreiden van 'fake news'. Onbeholpen, wordt deze reactie genoemd, maar de uitspraken van AKK, zoals de CDU-voorzitter in Duitsland wel wordt genoemd, hebben haar echt in de problemen gebracht.</p>
<p>Kramp-Karrenbauer verwijt de influencers stemmingmakerij. "Wat zou er gebeurd zijn als 70 krantenjournalisten twee dagen voor een verkiezing opgeroepen hadden: stem alstublieft niet op de CDU en SPD. Dat zou als pure propaganda worden gezien."</p>
<p>Haar uitspraken oogstten een storm van kritiek. "Een ongekende aanval op de vrijheid van meningsuiting", twitterde Bondsdaglid van Die Linke Niema Movassat. Volgens hem gaat Kramp-Karrenbauer met haar uitspraken in tegen de beginselen van de grondwet."Deze vrouw moet onmiddellijk aftreden."</p>
<p>De leider van de liberale partij FDP, Christian Lindner, zegt amper te kunnen geloven wat AKK zegt. "Regulering van meningen? We hebben juist meer open debat nodig", schrijft hij op Twitter.</p>
<p>Volgens de commentaren in de pers kunnen de uitspraken Kramp-Karrenbauer duur komen te staan. De krant Süddeutsche Zeitung noemt haar de 'blunder-chef', omdat ze met eerdere uitspraken ook al in de problemen is gekomen.</p>
<p>Een commentator van het ARD-programma Tagesthemen formuleert nog scherper: "youtubers geven hun mening, over shampoos net zo goed als over politieke partijen. Dat haar dat in dit geval niet bevalt, is logisch. Maar dat ze zo beledigd reageert en eist dat meningen op YouTube gereguleerd en gecontroleerd moeten worden, wijst op schrikbarende incompetentie."</p>
<p>Kramp-Karrenbauer op haar beurt noemt de beschuldigingen in een tweet absurd. De vrijheid van meningsuiting vindt ze 'het hoogste goed', alleen moet wel gepraat worden over 'regels tijdens het campagnevoeren'.</p>
<p>Zondag houdt de CDU een partijbijeenkomst waar het slechte verkiezingsresultaat wordt geanalyseerd- en hoogstwaarschijnlijk ook de reactie van Kramp-Karrenbauer.</p>
