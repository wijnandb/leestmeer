---
layout: post
title: "Frenkie introduceert Reis bij de grote jongens van Barcelona: 'Waanzinnig!'"
date: Sat, 07 Sep 2019 07:11:27 +0200
category: sport
externe_link: "https://nos.nl/l/2300685"
feature_image: "https://nos.nl/data/image/2019/09/07/575572/1008x567.jpg"
---

<p>Ludovit Reis meldde zich deze week als speler van FC Barcelona bij Jong Oranje in de voorbereiding op duel met Jong Cyprus komende dinsdag in Doetinchem. De ex-speler van FC Groningen weet niet wat hij meemaakt in Catalonië.</p>
<p>Een kleine drie weken geleden was het zover. Reis mocht zich samen met teamgenoten Iñaki Peña en Carles Pérez van Barcelona B melden voor de training bij de A-selectie van FC Barcelona. Door blessures bij onder anderen Luis Suárez en Lionel Messi had trainer Ernesto Valverde extra spelers nodig.</p>
<p>Het was even wat anders dan trainen met Mike te Wierik, Kaj Sierhuis en Django Warmerdam bij FC Groningen. Samen op het veld met Sergio Busquets, Antoine Griezmann en Frenkie de Jong. "Met zulke gasten op het veld staan, is top", zegt Reis. "Daar droom je van als kleine jongen en dat wordt dan werkelijkheid."</p>
<p>Frenkie de Jong ontfermde zich over Reis op diens eerste training bij het eerste. "Ik ken Frenkie en kan Nederlands met hem praten", aldus Reis. "Dan neemt hij me mee naar de rondo, waanzinnig! Als je dat mee kan maken als jonge speler is geweldig. Als je ziet wat Frenkie allemaal laat zien, daar kan ik alleen maar van genieten."</p>
<p>Met Barcelona B, dat uitkomt in de Segunda División B (Grupo III), het derde niveau in Spanje, speelde Reis daarna al twee competitiewedstrijden. Hij kwam in actie in de uitwedstrijd tegen FC Badalona (2-0 winst) en het thuisduel met Gimnàstic (2-2).</p>
<p>Carles Pérez speelde dit seizoen al drie wedstrijden in het eerste en was belangrijk met één goal en twee assists. Reis heeft op zijn beurt geduld.</p>
<p>"Ik wacht op mijn kans", zegt hij. "Barcelona wil me zo snel mogelijk bij het eerste hebben. Ik moet zorgen dat ik me goed ontwikkel en als die kans er is, die met beide handen aangrijpen."</p>
