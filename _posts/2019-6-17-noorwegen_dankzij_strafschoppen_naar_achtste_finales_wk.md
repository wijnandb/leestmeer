---
layout: post
title: "Noorwegen dankzij strafschoppen naar achtste finales WK"
date: Mon, 17 Jun 2019 22:53:58 +0200
category: sport
externe_link: "https://nos.nl/l/2289476"
feature_image: "https://nos.nl/data/image/2019/06/17/557369/1008x567.jpg"
---

<p>Noorwegen is dankzij een 2-1 zege op Zuid-Korea tweede geworden in groep A en heeft zich daarmee geplaatst voor de achtste finales van het WK voetbal in Frankrijk. De Zuid-Koreaanse vrouwen blijven puntloos en kunnen hun koffers pakken.</p>
<p>Frankrijk versloeg in de andere wedstrijd in groep A Nigeria met 1-0 en is daarmee groepswinnaar geworden. Nigeria moet nog even afwachten of het tot de beste nummers drie behoort.</p>
<p>Twee strafschoppen deden Zuid-Korea de das om. Al in de vijfde minuut ging de bal op de stip nadat Maria Thorisdottir werd vastgehouden door aanvoerster Cho So-hyun. De penalty werd benut door Barcelona-speelster Caroline Hansen, hoewel keepster Kim Min-jeong naar de goede hoek ging.</p>
<p>In het vervolg van de eerste helft was Zuid-Korea, de nummer 11 van de wereld, beter dan Noorwegen, dat één plaats lager staat op de FIFA-ranglijst en matig voor de dag kwam. Zuid-Korea moest winnen om uitzicht te houden op de achtste finales, maar de kansen werden niet benut.</p>
<h2>Nog een penalty</h2>
<p>Meteen na rust was er opnieuw een penalty voor Noorwegen na een overtreding van Kang Chae-rim op Hansen. De Noorse raakte daarbij geblesseerd en liet Isabell Herlovsen de strafschop nemen. Dat ging maar net goed: keepster Kim kreeg nog een hand tegen de bal, maar het werd toch 2-0.</p>
<p>Bij Zuid-Korea leek het geloof op een goede afloop vervolgens weg te ebben, maar in de 78ste minuut viel uit het niets toch nog de eerste Koreaanse treffer op het WK. Na een mooi hakballetje van Lee Geum-min werkte Yeo Min-ji de eretreffer binnen. Er volgde een Zuid-Koreaans slotoffensief, maar dat leverde niets op.</p>
