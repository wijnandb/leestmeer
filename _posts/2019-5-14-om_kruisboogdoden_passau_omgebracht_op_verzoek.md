---
layout: post
title: "OM: kruisboogdoden Passau omgebracht op verzoek"
date: Tue, 14 May 2019 18:25:21 +0200
category: nieuws
externe_link: "https://nos.nl/l/2284623"
feature_image: "https://nos.nl/data/image/2019/05/14/549940/1008x567.jpg"
---

<p>De drie Duitsers die afgelopen weekend met pijlen in hun lichaam werden gevonden in Passau hebben zich niet verzet tegen hun dood. Het Openbaar Ministerie in Beieren gaat uit van zelfmoord of doden op verzoek.</p>
<p>Het drietal, twee vrouwen van 33 en 30 en een 53-jarige man, werd zaterdag gevonden in een kamer in een pension. In hun lichamen zaten meerdere pijlen en in de kamer lagen drie kruisbogen. De man en de oudste vrouw lagen hand in hand op bed.</p>
<h2>Testament</h2>
<p>Het eerste onderzoek heeft uitgewezen dat de 30-jarige vrouw hoogstwaarschijnlijk eerst de andere twee in hun hart heeft geschoten en vervolgens zichzelf om het leven heeft gebracht. Van een conflict was vermoedelijk geen sprake: er zijn geen sporen van verzet aangetroffen. Wel lagen in de kamer twee testamenten. Die waren van de twee doden op het bed.</p>
<p>Het OM gaat ervan uit dat er geen andere mensen betrokken waren bij de dood van de drie in het pension. Ze hadden een dag eerder ingecheckt voor een driedaags verblijf. Behalve de kruisbogen is op de kamer geen bagage gevonden.</p>
<p>In het onderzoek naar de kruisboogdoden stuitte de politie gisteren op nog twee lichamen, in het Noord-Duitse Wittingen. Ze lagen in het huis van de 30-jarige vrouw die dood was gevonden in Passau. Vandaag zijn de twee ge√Ødentificeerd.</p>
<p>Het gaat om vrouwen van 35 en 19, van wie de oudste de levenspartner was van de schutter in Passau. De doodsoorzaak is nog niet bekend, maar er zijn in elk geval geen sporen van geweld gevonden. Mogelijk gaat het ook hier om zelfdoding.</p>
<p>Agenten waren naar het huis gegaan om de 35-jarige vrouw te vertellen dat haar partner dood was gevonden in Passau. Vervolgens vonden ze de twee lichamen. De vrouwen waren al een paar dagen dood.</p>
