---
layout: post
title: "ING moet weer schadevergoeding betalen voor falende controles"
date: Tue, 14 May 2019 22:35:21 +0200
category: nieuws
externe_link: "https://nos.nl/l/2284662"
feature_image: "https://nos.nl/data/image/2019/02/22/532621/1008x567.jpg"
---

<p>ING moet Foot Locker ruim 500.000 euro aan schadevergoeding betalen omdat de bank jaren terug niet snel genoeg optrad toen bij de sportkleding- en schoenenketen fraude aan het licht kwam. Dat heeft het gerechtshof in Amsterdam bepaald.</p>
<p>De zaak draait om een 25-jarige oplichter die eind 2014 een zakelijke rekening bij ING opende, onder de naam Ups Consultancy. Hij wist Foot Locker ervan te overtuigen dat koeriersdienst UPS een ander rekeningnummer had genomen; dat van hem. Door die truc kreeg de oplichter 1,9 miljoen euro in handen.</p>
<p>De bank wist op een gegeven moment dat er mogelijk iets niet klopte. Op de rekening kwamen maandenlang grote bedragen binnen, terwijl de man bij opening van de rekening had gezegd dat hij een eenmanszaakje had. Bovendien werd het geld steeds snel overgeboekt naar rekeningen in BelgiÃ«.</p>
<h2>Zorgplicht geschonden</h2>
<p>Volgens het hof deed ING niet voortvarend genoeg onderzoek naar de ongebruikelijke transacties. Ook werd de betreffende bankrekening niet tijdig geblokkeerd. Daarmee heeft de bank zijn zorgplicht geschonden, staat in de uitspraak.</p>
<p>In de zaak was ING eerder veroordeeld tot het betalen van een schadevergoeding van 300.000 euro, maar ging daartegen in beroep. Het hof heeft nu dus een fors hogere schadevergoeding opgelegd. Maar het hof vindt ook dat Foot Locker schuld heeft. Het bedrijf moet daarom een deel van de schade zelf dragen.</p>
<p>De zaak vertoont gelijkenissen met die waarin ING vorig jaar een megaschikking trof. Dat was voor falende controles waardoor klanten van de bank hun rekeningen ongestoord konden gebruiken voor criminele transacties. De 25-jarige oplichter werd in april 2016 al veroordeeld. Hij moest Foot Locker onder meer ruim 1,8 miljoen terugbetalen.</p>
