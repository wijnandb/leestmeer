---
layout: post
title: "Touretappe afgebroken door slecht weer, Bernal pakt gele trui"
date: Fri, 26 Jul 2019 16:51:10 +0200
categories: 
- sport 
- wielrennen 
externe_link: "https://nos.nl/l/2295210"
feature_image: "https://nos.nl/data/image/2019/07/26/566370/1008x567.jpg"
---

<p>Regen, hagel en modderstromen in de afdaling van de Col d'Iseran hebben een vroegtijdig einde gemaakt aan de negentiende etappe van de Tour de France.</p>
<p>Zo'n 25 kilometer voor de finish werd de rit stopgezet. De organisatie van de Tour kwam tot dat besluit omdat een deel van het resterende parcours spekglad was geworden door een zware hagelbui. Het ijswater stroomde over delen van de weg naar finishplaats Tignes.</p>
<h2>Bernal nieuwe geletruidrager</h2>
<p>De Tourorganisatie besloot de verschillen tussen de renners op de top van de Iseran aan te houden voor het algemeen klassement. Op dat moment had Egan Bernal een voorsprong van zo'n minuut op Geraint Thomas en Steven Kruijswijk.</p>
<p>Geletruidrager Julian Alaphilippe reed 2.06 achter Bernal, die het geel daardoor overneemt van Alaphilippe.</p>
<p>Bernal heeft nu in het algemeen klassement een voorsprong van 48 seconden op de Fransman. Thomas geeft 1.16 toe, Kruijswijk 1.28.</p>
<p>De favorietengroep viel uit elkaar op de Iseran na een versnelling van Kruijswijk. Vijfenhalve kilometer onder de top kon Alaphilippe de concurrentie niet meer volgen, maar hij hoopte in de afdaling zijn achterstand goed te kunnen maken.</p>
<p>Tijdens de afdaling werden Alaphilippe en de andere renners echter gemaand te stoppen, waarna ze noodgedwongen in de ploegleidersauto's moesten stappen.</p>
<p>Bekijk in onderstaande video's de slechte omstandigheden op de route:</p>
<p>Jumbo-Visma baalde enorm van het neutraliseren van de koers. "Bizar, heel teleurstellend", aldus ploegleider Grischa Niermann, die zei dat zijn kopman Kruijswijk met het oog op de laatste beklimming de benen een beetje spaarde.</p>
<p>Kruijswijk had wel alle begrip voor het afbreken van de rit. "Het was de enige en juiste beslissing. Doorfietsen was geen optie."</p>
<p>Dave Brailsford, manager van Ineos (de ploeg van Thomas en Bernal), verklaarde dat de ASO 'absoluut de juiste beslissing' had genomen.</p>
<p>"Je moet denken aan de veiligheid van de renners en ploegen, dat is veel belangrijker dan het wedstrijdverloop. Complimenten voor de ASO. Als ze langer hadden gewacht, waren de renners in een gebied met aardverschuivingen gekomen."</p>
