---
layout: post
title: "CDA-leider Buma wordt burgemeester van Leeuwarden"
date: Thu, 16 May 2019 21:31:40 +0200
category: nieuws
externe_link: "https://nos.nl/l/2285026"
feature_image: "https://nos.nl/data/image/2019/05/16/550538/1008x567.jpg"
---

<p>CDA-leider Sybrand Buma verruilt de Haagse politiek voor het burgemeesterschap in Leeuwarden. De gemeenteraad draagt hem aan het kabinet voor, na een voorstel van de vertrouwenscommissie.</p>
<p>De voorzitter van de vertrouwenscommissie zei dat Buma uitstekend past in de profielschets. "Hij is in staat het boegbeeld van Leeuwarden te worden. Hij beschikt over een groot nationaal en internationaal netwerk en wortels in onze provincie en hij spreekt Fries. Hij zal snel op alle niveaus met alle inwoners van Leeuwarden in gesprek kunnen."</p>
<p>Het was bijna een publiek geheim dat Buma naar de functie had gesolliciteerd. De benoeming door de Kroon is een formaliteit. Buma volgt dan de PvdA'er Ferd Crone op die naar de Eerste Kamer vertrekt.</p>
<h2>Nieuwe fractieleider</h2>
<p>Het vertrek van Buma betekent dat het CDA op zoek moet naar een nieuwe partijleider. Waarschijnlijk zal eerst alleen een nieuwe fractievoorzitter in de Tweede Kamer worden gekozen en pas in aanloop naar de verkiezingen in 2021 een nieuwe lijsttrekker/partijleider.</p>
<p>Sybrand van Haersma Buma zit sinds 2002 in de Tweede Kamer. Hij is jurist en had als Kamerlid de portefeuille justitie. Buma werd in 2010 gekozen tot fractievoorzitter. Dat was in een moeilijke periode voor de partij, waarin de achterban zeer verdeeld was over de gedoogsteun van de PVV aan het eerste kabinet-Rutte.</p>
<p>Twee jaar later kozen de leden Buma tot lijsttrekker. Het CDA zakte bij de verkiezingen, kort daarna, weg naar 13 zetels in de Tweede Kamer en kwam in de oppositie.</p>
<h2>Wilhelmus</h2>
<p>Onder Buma schoof het CDA vanuit het midden naar rechts op. Hij maakte zich zorgen over immigratie en integratie en vroeg nadrukkelijk aandacht voor Nederlandse waarden en normen.</p>
<p>Bij de verkiezingen in 2017 krabbelde de partij weer op. Buma werd een van de grondleggers van het kabinet-Rutte III. Hij besloot geen ministerspost in te nemen, maar de partij vanuit de Tweede Kamer te blijven leiden.</p>
<h2>Rutte looft 'steunpilaar'</h2>
<p>"Leeuwarden mag in zijn handen knijpen", twittert premier Rutte. "Hij was een steunpilaar in dit kabinet, met wie ik bovendien een sterke vertrouwensband heb opgebouwd. We gunnen hem deze kans enorm."</p>
<p>"Heel veel dank voor al die jaren, Sybrand Buma", schrijft CDA-minister en vice-premier De Jonge op Twitter. "Jij bracht rust in de partij, bracht ons terug op koers."</p>
<p>Ook D66-leider Jetten feliciteert Buma op Twitter: "Het zal wennen zijn je niet meer bij onze wekelijkse overleggen te spreken. Vooral vanwege onze fijne samenwerking en natuurlijk je bumor".</p>
<p>Ook de vierde coalitiegenoot, ChristenUnie-leider Segers stond stil bij de humor van Buma: "Ik weet zeker dat Leeuwarden en deze kundige bestuurder met stevige Friese wortels veel plezier aan elkaar gaan beleven. Buma is een man van humor en met een groot verantwoordelijkheidsbesef".</p>
<p>Buma is de derde hoofdrolspeler bij de totstandkoming van het kabinet die vertrekt. De eerste was VVD-secondant Zijlstra, die als minister van Buitenlandse Zaken vertrok vanwege een verzonnen ontmoeting met de Russische president Poetin. De tweede was D66-leider Pechtold.</p>
