---
layout: post
title: "Kruijswijk over komst Dumoulin: 'Het wordt vechten voor een plek'"
date: Thu, 22 Aug 2019 19:47:14 +0200
categories: 
- sport 
- wielrennen 
externe_link: "https://nos.nl/l/2298559"
feature_image: "https://nos.nl/data/image/2019/08/22/571843/1008x567.jpg"
---

<p>Steven Kruijswijk en Robert Gesink hebben voor het eerst gereageerd op de overstap van Tom Dumoulin naar hun ploeg Jumbo-Visma. In Spanje, waar de twee hun laatste voorbereidingen treffen richting de Vuelta a España die zaterdag begint, vinden beiden het te vroeg om conclusies te trekken.</p>
<p>Volgens Kruijswijk is Jumbo-Visma de laatste jaren hard bezig geweest met het sterker maken van het team. "Voor de ploeg is hij een uitstekende versterking", zegt hij over de komst van Dumoulin.</p>
<h2>Ambitieus</h2>
<p>"Wat dit betekent voor mij, dat weet ik niet. Daar houd ik mij nog niet mee bezig en dat ga ik je pas volgend jaar vertellen", aldus de nummer 3 van de Tour de France.</p>
<p>Ook op de vraag of er nu drie kapiteins op één schip zitten, kan Kruijswijk geen antwoord geven. "We zijn allemaal heel ambitieus. Ik heb ambities, de ploeg heeft die ook en die moeten we volgend jaar gaan invullen. Het wordt voor iedereen vechten voor zijn plek."</p>
<h2>'Beetje rondrijden is voorbij'</h2>
<p>Robert Gesink liet de ambities voor een goed klassement enkele jaren geleden varen en werd een rittenkaper bij Jumbo-Visma. Hij verwacht dat die tijden achter hem liggen, wanneer Dumoulin voor Jumbo-Visma uitkomt.</p>
<p>"Zeker als je naar de toekomst van deze ploeg kijkt", zegt Gesink. "Met Tom erbij staan we bij elke grote ronde met één of twee toppers aan de start die echt om de knikkers mee gaan doen. En we hebben Dylan (Groenewegen) voor de sprint. Dus het, ik zou haast zeggen een beetje rondrijden en kijken of we een ritje kunnen pakken, lijkt voorbij."</p>
<h2>Conclusies</h2>
<p>"Daar heb ik ook niet zo'n probleem mee. Ik kom terug na een blessure, en ik vind het helemaal prima om drie weken te rijden voor die jongens."</p>
<p>Gesink stond dit seizoen lang aan de kant na een bekkenfractuur en een gebroken sleutelbeen die hij opliep in Luik-Bastenaken-Luik, waarin Dumoulin 50ste werd. "Als ik er met goede benen een Vuelta op heb zitten, kunnen we het nog eens over volgend seizoen hebben. Maar het is nu nog een beetje vroeg om echt conclusies te trekken."</p>
