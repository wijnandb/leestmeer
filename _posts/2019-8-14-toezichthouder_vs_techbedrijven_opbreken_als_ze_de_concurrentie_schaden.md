---
layout: post
title: "Toezichthouder VS: techbedrijven opbreken als ze de concurrentie schaden"
date: Wed, 14 Aug 2019 08:50:14 +0200
category: tech
externe_link: "https://nos.nl/l/2297499"
feature_image: "https://nos.nl/data/image/2019/08/14/570117/1008x567.jpg"
---

<p>De voorzitter van de Amerikaanse toezichthouder FTC, Joe Simons, zegt bereid te zijn om grote techbedrijven op te breken "als dat nodig is". Simons zegt dit in gesprek met persbureau Bloomberg. Het gaat dan specifiek om het terugdraaien van eerder toegestane fusies, als blijkt dat deze de concurrentie schaden.</p>
<p>Hij noemt het opbreken van een bedrijf "een uitdaging", maar zegt dat het mogelijk de juiste manier is om dominante bedrijven aan te pakken en gezonde concurrentie terug te brengen. "Het is niet ideaal omdat het heel rommelig is", zegt Simons. "Maar als het moet, dan moet je het doen."</p>
<p>De FTC-voorzitter zegt dat het mogelijk is om fusies terug te draaien waar eerder wel akkoord op is gegeven. "We kunnen zeggen dat we een fout hebben gemaakt", zegt Simons daarover. Wel moet een rechter het met de argumentatie van de Federal Trade Commission eens zijn.</p>
<p>De toezichthouder is in juni begonnen met een onderzoek naar overnames die Facebook heeft gedaan. Eerder bleek al dat het sociale netwerk vanwege de toenemende aandacht voor zijn macht ander beleid is gaan voeren. Zo besloot het naar verluidt de videochat-app Houseparty niet over te nemen uit angst voor nog meer kritische blikken.</p>
<p>De uitspraken van Simons komen op het moment dat er veel discussie is over dit thema. Presidentskandidaat Elizabeth Warren heeft het opbreken van techbedrijven onderdeel gemaakt van haar campagne. En mede-oprichter Chris Hughes van Facebook schreef een paar weken geleden in een opiniestuk in The New York Times dat hij het tijd vindt om Facebook op te breken.</p>
<h2>Cruciale overnames voor Facebook</h2>
<p>In het geval van Facebook zou het gaan om het terugdraaien van de fusies met Instagram (gekocht in 2012) en/of die van WhatsApp (gekocht in 2014). Beide overnames worden gezien als strategische essentiÃ«le zetten van het sociale netwerk, omdat het hiermee voor de komende jaren verzekerd lijkt te zijn van succes. Daarnaast was het voor een concurrent als Snapchat lastiger om echt groot te worden.</p>
<p>Een theorie die rondgaat is dat als Instagram geen onderdeel was geworden van Facebook, er een gelijker speelveld was geweest voor onder meer Snapchat. De nuance hierbij is dat in 2012, toen de overname bezig was, weinig mensen oog hadden voor deze discussie. Die is van de laatste jaren.</p>
<p>"De vraag is wat ervoor zorgde dat Instagram zo'n succes is geworden", zegt de voorzitter van de FTC. "Is dat het feit dat het zaadje al was gepland en sowieso zou gaan ontkiemen, of gebeurde dit doordat Facebook het kocht?"</p>
<h2>Ook Google, Amazon en Apple</h2>
<p>Zowel de Federal Trade Commission als het Amerikaanse ministerie is bezig met concurrentieonderzoeken. Die strekken zich verder uit dan alleen Facebook.</p>
<p>De twee organisaties hebben inmiddels een taakverdeling gemaakt; ook Google, Amazon en Apple worden onder de loep genomen.</p>
