---
layout: post
title: "Twee wereldtitels en wereldrecord Nederland op slotdag WK parazwemmen"
date: Sun, 15 Sep 2019 22:29:08 +0200
category: sport
externe_link: "https://nos.nl/l/2301908"
feature_image: "https://nos.nl/data/image/2019/09/15/577608/1008x567.jpg"
aantal: 200
unieke: 129
bron: "NOS"
---

<p>Rogier Dorsman en Liesette Bruinsma hebben de Nederlandse zwemploeg op de slotdag van het WK parazwemmen in Londen nog eens twee gouden medailles bezorgd. Nederland eindigde dit WK daarmee op acht gouden, acht zilveren en vijf bronzen medailles.</p>
<p>Dorsman en Bruinsma pakten hun wereldtitels op respectievelijk de 400 meter vrije slag in de S11-klasse, de klasse voor blinden en zeer slechtzienden.</p>
<p>De 20-jarige Dorsman won zijn finale afgetekend in 4.28,64 en sloeg daarmee een gat met de nummer twee, de Japanner Tomita, van 4 seconden. De 19-jarige Bruinsma was ontketend in haar finale en scherpte haar eigen wereldrecord aan tot: 5.02,19. Hier volgde de nummer twee, de Chinese Zhang, op ruim 14 seconden.</p>
<p>Tim van Duuren pakte op de 100 meter schoolslag, in de SB8-klasse, eerder op de avond brons.</p>
<h2>Medailleklassement</h2>
<p>De paralympische zwemploeg eindigt dit WK met 21 medailles op de zevende plaats in het medailleklassement. Dat is een evenaring van de prestatie op de Paralympische Spelen in Rio de Janeiro in 2016. Alleen bleef het aantal gouden medailles daar steken op vier.</p>
<p>In het Aquatic Centre in Londen zijn het er nu acht. Dat belooft dus wat als op 25 augustus 2020 de Paralympische Spelen in Tokio beginnen.</p>
