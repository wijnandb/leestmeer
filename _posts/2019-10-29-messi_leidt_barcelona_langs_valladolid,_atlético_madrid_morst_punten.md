---
layout: post
title: "Messi leidt Barcelona langs Valladolid, Atlético Madrid morst punten"
date: Tue, 29 Oct 2019 20:58:38 +0100
category: sport
externe_link: "https://nos.nl/l/2308220"
feature_image: "https://nos.nl/data/image/2019/10/29/588381/1008x567.jpg"
aantal: 232
unieke: 168
bron: "NOS"
---

<p>Onder aanvoering van Lionel Messi heeft FC Barcelona de thuiswedstrijd tegen Real Valladolid in zijn voordeel beslist. Het werd 5-1.</p>
<p>Na de vroege openingsgoal van Clément Lenglet sputterden de gasten nog even tegen door een treffer van Kiko Olivas.</p>
<p>Vervolgens eiste Messi de hoofdrol op. Eerst stelde hij Arturo Vidal in staat te scoren en even later schoot de Argentijn een vrije trap op magistrale wijze achter doelman Jordi Masip.</p>
<p>Een kwartier voor tijd maakte Messi er 4-1 van. Luis Suárez zorgde, op aangeven van Messi, voor het slotakkoord met zijn honderdste doelpunt in Camp Nou. Frenkie de Jong speelde een uur.</p>
<p>FC Barcelona neemt door de zege de koppositie over van stuntploeg Granada.</p>
<h2>Duur puntenverlies Atlético</h2>
<p>Atlético Madrid leed in de uitwedstrijd tegen Deportivo Alavés duur puntenverlies. De formatie van trainer Diego Simeone kwam niet verder dan een 1-1 gelijkspel.</p>
<p>Na een saaie eerste helft, zonder mogelijkheden, viel er voor de toeschouwers na rust iets meer te genieten. Álvaro Morata brak twintig minuten voor tijd het duel open.</p>
<p>De ingevallen spits van Atlético Madrid combineerde met Ángel Correa door het hart van de defensie van Alavés en rondde bekwaam af.</p>
<p>Alavés-doelman Fernando Pachecho hield Correa vervolgens van scoren af, waardoor de thuisploeg in leven bleef.</p>
<p>In de slotfase bezorgde Lucas Pérez met een prachtige uithaal Alavés alsnog een punt, waardoor Atlético Madrid averij opliep in de strijd om de bovenste plekken.</p>
