---
layout: post
title: "Nederlands succes in Vuelta: eerste zege Jakobsen in grote ronde"
date: Tue, 27 Aug 2019 17:33:10 +0200
categories: 
- sport 
- wielrennen 
externe_link: "https://nos.nl/l/2299210"
feature_image: "https://nos.nl/data/image/2019/08/27/572950/1008x567.jpg"
---

<p>Wielrenner Fabio Jakobsen heeft de vierde etappe van de Ronde van Spanje gewonnen. De Nederlands kampioen bleef Sam Bennett in de massasprint net voor. Het verschil tussen beiden was slechts een paar millimeter.</p>
<p>De 22-jarige renner van Deceuninck is bezig aan zijn tweede seizoen bij de prof. De Vuelta is zijn eerste grote ronde. Maandag kwam hij er niet aan te pas in de sprint in Alicante, die met overmacht werd gewonnen door Bennett.</p>
<p>Jakobsen werd in een zetel afgeleverd door zijn ploeggenoot Maximiliano Richeze, maar zag Bennett met een sterk eindschot nog heel dichtbij komen.</p>
<p>"Ik gooide mijn fiets over de streep, maar kon het niet zien", reageert Jakobsen. "Ik had mijn ogen dicht, maar ik ben heel blij dat ik gewonnen heb."</p>
<p>"Dit is een grote overwinning, zeker omdat ik als Nederlands kampioen rijd. Ik kwam om een etappe te winnen, ben pas 22 en heel blij dat ik dit al op mijn palmares kan zetten."</p>
<p>Bekijk hier de reactie van Jakobsen:</p>
<p>Jakobsen was maandag chagrijnig naar bed gegaan. Hij finishte in de sprint slechts als zevende. "Ik was echt pissig, nijdig zelfs. Gelukkig kan ik dat omzetten in iets positiefs", zei hij in het radioprogramma Langs de Lijn en Omstreken op NPO Radio 1. "Ik wil altijd het maximale eruit halen. Dat is vandaag gelukt."</p>
<h2>Vader Jakobsen</h2>
<p>De vader van de Jakobsen was dinsdagmiddag in de buurt toen zijn zoon won. "Hij is hier met een vriend. Woensdag vertrekken ze naar huis. Dan beginnen de bergen", grinnikte de renner. Het worden dus lastige dagen voor de sprinter. "Het eerste doel hier was sprinten om de etappezege. Nu is sterker worden en kijken hoever ik in een grote ronde kan geraken. Tot aan de eerste rustdag gaat het alleen maar bergop. Ik zie het maar als een trainingsstage."</p>
<p>Het afstappen van Steven Kruijswijk was het opvallendste wat er in de koers gebeurde in de eerste uren van de etappe. Kruijswijk moest de strijd staken vanwege een knieblessure die hij afgelopen zaterdag had opgelopen in de ploegentijdrit.</p>
<p>Bekijk hier de val waarbij Kruijswijk zijn blessure opliep:</p>
<p>Vanuit het vertrek in Cullera trokken twee renners ten aanval. De Belg Jelle Wallays en de Spanjaard Jorge Cubero kregen direct een ruime voorsprong van het peloton. Het duurde niet lang voordat de marge was opgelopen tot zeven minuten.</p>
<p>Onderweg kwamen de renners maar één beklimming tegen. De top van de Puerto del Oronet (derde categorie) lag op 45 kilometer van de aankomst en had weinig invloed op de voorsprong van de twee koplopers. Wallays en Cubero hielden zo'n anderhalve minuut over toen de Spanjaard moest capituleren.</p>
<p>Wallays wist de sprintersploegen vorig jaar nog te verrassen in de Ronde van Spanje, maar slaagde er niet in vooruit te blijven. Een kleine twintig kilometer van de meet werd hij ingerekend, waarna Jakobsen de sprint won.</p>
