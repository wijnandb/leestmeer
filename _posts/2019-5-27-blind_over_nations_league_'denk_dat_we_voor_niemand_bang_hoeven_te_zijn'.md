---
layout: post
title: "Blind over Nations League: 'Denk dat we voor niemand bang hoeven te zijn'"
date: Mon, 27 May 2019 11:25:51 +0200
category: sport
externe_link: "https://nos.nl/l/2286499"
feature_image: "https://nos.nl/data/image/2019/05/27/552854/1008x567.jpg"
---

<p>Daley Blind heeft dit seizoen al zeventig wedstrijden in de benen, maar klagen doet hij niet. De Ajacied wil afsluiten met het winnen van de Nations League met het Nederlands elftal.</p>
<p>"Of ik mij nog kan opladen? Ik vind dat niet zo moeilijk. Het was heerlijk om een paar dagen vrij te zijn. Nu gaat de knop weer om. We gaan met een positief gevoel naar Portugal toe."</p>
<p>Daar staat op 6 juni eerst de halve finale tegen Engeland op het programma. Bij een zege volgt een eindstrijd met gastland Portugal of Zwitserland.</p>
<p>"We hebben uitstekend gepresteerd in de groep (met Frankrijk en Duitsland, red.) en het is fantastisch dat we nu de finaleronde hebben bereikt. Daar hebben we keihard voor geknokt. Ik denk dat we voor niemand bang hoeven te zijn."</p>
<p>Blind is benieuwd naar de sfeer in Portugal. "Ik weet niet zo goed hoe de ambiance daar zal zijn. Of het te vergelijken is met een eindtoernooi. Ik hoop op volle stadions. Het is voor mij ook nieuw, maar het is wel een prijs en die wil je winnen."</p>
<h2>Zwarte bladzijde blijft</h2>
<p>Zoals hij deed met Ajax: de landstitel en de KNVB-beker. Al blijft de uitschakeling in de halve finale van Champions League een zwarte bladzijde in een verder fraai boekwerk.</p>
<p>"Dat heb ik nog niet helemaal verwerkt. Het doet nog steeds pijn. Je bent zo dichtbij geweest. Dat gevoel zal nog wel even voortduren."</p>
