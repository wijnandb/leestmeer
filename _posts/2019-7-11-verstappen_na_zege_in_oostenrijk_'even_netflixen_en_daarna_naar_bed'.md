---
layout: post
title: "Verstappen na zege in Oostenrijk: 'Even netflixen en daarna naar bed'"
date: Thu, 11 Jul 2019 17:48:35 +0200
category: sport
externe_link: "https://nos.nl/l/2293046"
feature_image: "https://nos.nl/data/image/2019/06/30/560263/1008x567.jpg"
---

<p>Geen uitbundig feest, geen drinkgelag, geen korte nacht. Wie denkt dat Max Verstappen na zijn verrassende overwinning in Oostenrijk van vorige week zondag de bloemetjes buiten heeft gezet, zit mis.</p>
<p>De 21-jarige Nederlander is naar eigen zeggen niet zo'n party-animal. "Ik vind het niet nodig om elke overwinning uitgebreid te vieren. Ik heb geen behoefte aan feesten met alcohol en zo. Ik was laat thuis, heb nog even Netflix gekeken en ben daarna naar bed gegaan."</p>
<p>In Silverstone, waar komend weekend de Britse grand prix is, blikt Verstappen op verzoek van tientallen journalisten nog even terug op zijn eerste zege van dit seizoen. Eentje om door een ringetje te halen: na een mislukte start zette de Red Bull-rijder een voor een alle concurrenten aan de kant. Het recept? "De auto was prima, we waren snel, de motor draaide goed en de strategie klopte."</p>
<p>Bovendien had zijn RB15 op het bloedhete circuit van Spielberg geen last van koelingsproblemen. "We hadden minder last van de hitte dan Mercedes. Alles viel gewoon op zijn plek. Als je auto goed is, kun je je banden beter sparen. Daardoor kon ik toeslaan in de slotfase."</p>
<h2>Geen twijfel</h2>
<p>Hoewel de wedstrijdleiding na de race bijna drie uur nodig had om te bepalen of Verstappens inhaalmanoeuvre op Charles Leclerc door de beugel kon, heeft de Nederlander geen moment getwijfeld. "Het voelde voor mij sowieso als een overwinning, ook als de stewards anders hadden beslist. We hebben bij de wedstrijdleiding allerlei replays gezien uit diverse hoeken. Het was erg helder voor mij."</p>
<p>"Als er geen uitloopstrook was geweest, zou Charles eieren voor zijn geld hebben gekozen", zegt Verstappen over de touch√© met de Ferrari. Veel woorden wil hij niet meer vuil maken aan het race-incident met de Monegask. "Ik ben blij dat de wedstrijdleiding dit besluit heeft genomen. Het protest was niet fair. Hoe meer over dit soort dingen wordt gepraat, hoe slechter het is. Laat ons racen!"</p>
<p>Verstappen is trouwens de eerste om de magie van zijn GP-zege te relativeren. "Ik heb in Oostenrijk maximaal gescoord, maar er waren afgelopen jaar meer races waar ik alles eruit heb gehaald. Alleen valt het minder op als je vierde of vijfde wordt. Dan zien veel mensen het niet."</p>
<h2>Lovende woorden</h2>
<p>Ook de lovende woorden van de teambaas van Red Bull Racing doen hem weinig. Christian Horner zei na de race in Oostenrijk dat Verstappen vijfvoudig wereldkampioen Lewis Hamilton voorbij is. "Max steekt in de vorm van zijn leven. Als ze in dezelfde auto zaten, zou ik mijn geld absoluut op hem zetten. Max is de beste."</p>
<p>"Het is altijd fijn als je teambaas dergelijke dingen zegt", reageert Verstappen op Horners lofzang. "Veel meer kan ik er niet over zeggen. Ik ben zelf helemaal niet mee bezig met dit soort vergelijkingen. Er zijn heel veel goede coureurs. Hamilton is niet de enige."</p>
<p>De leider in het WK-klassement is wel de grote favoriet in Silverstone. Al vijf keer won Hamilton zijn thuisrace. De pijlsnelle baan lijkt de Mercedes op het lijf geschreven.</p>
<h2>Niet opeens dominant</h2>
<p>Verstappen beseft dat er misschien niet meer in zit dan een bijrol voor Red Bull. "Natuurlijk hebben we in Oostenrijk vertrouwen getankt. Ik denk dat we hier in de race ook goed voor de dag kunnen komen, maar we zijn na een zege niet opeens het dominante team."</p>
<p>De kans dat Verstappen het huzarenstuk van Spielberg in Silverstone kan herhalen, lijkt klein. "Er is weinig veranderd. We zoeken nog steeds naar meer grip en meer topsnelheid. We hebben daar nog veel te winnen. We werken hard, maar dat kost tijd."</p>
