---
layout: post
title: "Herstel voor AEX blijft beperkt"
date: Fri, 24 May 2019 17:43:00 +0200
categories: 
- financieel 
- koersen 
externe_link: "https://www.telegraaf.nl/financieel/3640689/herstel-voor-aex-blijft-beperkt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a437b6e2-7e3a-11e9-8032-0217670beecd.jpg"
---

<p class="intro">De winst voor de AEX liep aan het einde van de middag terug. Hierdoor heeft de beursgraadmeter zich slechts enigszins kunnen herstellen van de klap op donderdag. Beleggers bleven voorzichtig vanwege de handelsoorlog tussen China en de VS.</p> <p>De AEX sloot 0,6% hoger op 547,2 punten, na donderdag met 1,7% te zijn gedaald. De AMX ging 1,1% vooruit naar 748,7 punten.</p><p>Elders in Europa lieten de beursindices ook enig herstel zien. De Duitse DAX en Franse CAC 40 wonnen 0,4% respectievelijk 0,6%. De Britse FTSE 100 klom 0,6%, na het aangekondigde vertrek van premier Theresa May.</p><p>Bij sluiting van de Europese beurzen stonden de Dow Jones-index en de Nasdaq-index op bescheiden plussen van 0,3%.</p><p>Handelaar Ramon Hörchner van ABN Amro ziet de winsten vooral als een herstelbeweging na een paar zwakke weken. „Beleggers kopen ondanks de risico’s weer aandelen, nu deze een stukje goedkoper zijn geworden. Ook al omdat alternatieven zoals obligaties onaantrekkelijk zijn. Wel constateer ik een vlucht naar veilige aandelen, zoals KPN en de vastgoedfondsen.”</p><p>Hörchner wijst ook op het uitblijven van nieuw wapengekletter in de handelsoorlog tussen de VS en China. „Laten we hopen dat beide partijen iets nader tot elkaar komen. Gezien de onzekerheid durf ik niet te voorspellen dat de beurzen het ergste achter de rug hebben.”</p><p>Analist Corné van Zeijl (Actiam) toont zich voorzichtig. „Het verbaast me dat de verliezen op de beurs in de afgelopen paar weken beperkt zijn gebleven. Blijkbaar gaan veel beleggers ervan uit dat er binnenkort een handelsakkoord tussen de VS en China komt. Met Trump weet je het nooit, maar ik heb er een hard hoofd in.”</p><p>Van Zeijl maakt zich eveneens enige zorgen over de recente macrocijfers. „De inkoopmanagersindex uit de VS viel donderdag tegen. En in Europa laten deze niet het gehoopte herstel zien. De somberheid voor de Amerikaanse economie is terug te zien in de obligatiemarkt, die voor 2020 twee renteverlagingen inprijst.”</p><p>In de AEX eindigde vastgoedfonds Unibail-Rodamco-Westfield met een plus van 2,1% aan kop. Betalingsverwerker Adyen won 1,8% na fusiespeculatie in de sector. De Amerikaanse betalingsdienstverleners Global Payments en Total System Services hebben volgens persbureau Bloomberg gesproken over een mogelijk samengaan.</p><p>NN en Aegon gingen 1,5% en 1,3% vooruit. De verzekeraars zijn in een overnamestrijd rond branchegenoot Vivat verwikkeld.</p><p>RD Shell liet een plusje van 0,4% zien, na de stevige tik op donderdag volgend op de terugval van de olieprijzen. Beurshuis Jefferies voorziet dat het olie- en gasconcern op termijn het dividend zal gaan verhogen.</p><p>Bij de middelgrote fondsen zette TomTom de opmars stevig voort met een vooruitgang van 5,8%. Eerder deze week vond een kleine halvering van het aantal aandelen plaats en ging een kapitaaluitkering van €5,74 van de koers af.</p><p>Takeaway sloot 4,3% hoger.</p><p>Meer financieel nieuws via de mail? Schrijf je hier in voor onze nieuwsbrief!</p>
