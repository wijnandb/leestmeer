---
layout: post
title: "'Stam en Feyenoord hebben elkaar een slechte dienst bewezen'"
date: Mon, 28 Oct 2019 20:10:42 +0100
category: sport
externe_link: "https://nos.nl/l/2308085"
feature_image: "https://nos.nl/data/image/2019/10/28/588133/1008x567.jpg"
aantal: 463
unieke: 277
bron: "NOS"
---

<p>Slechts 119 dagen was Jaap Stam trainer van Feyenoord. Zijn vertrek uit Rotterdam-Zuid werpt een aantal vragen op. Arno Vermeulen, chef voetbal van de NOS, geeft antwoord.</p>
<p>In hoeverre was het vertrek van Stam onvermijdelijk?</p>
<p>"Als je hem zondag zag na de 4-0 nederlaag tegen Ajax, zo reddeloos en radeloos, dan was er geen andere oplossing meer dan deze. Want hoe moet je nog spelers inspireren als je er zelf zo moedeloos bij staat?"</p>
<p>"En als de aanhang zich ermee gaat bemoeien, dan weet je bijna zeker dat dit de volgende stap is. De situatie was voor Feyenoord dus onhoudbaar. Volgens de officiële lezing is Stam zelf opgestapt, maar het kan goed zijn dat de club hem het laatste duwtje heeft gegeven."</p>
<p>Is de keuze voor Stam verkeerd uitgepakt of is het sowieso nooit een goede keuze geweest?</p>
<p>"Het was altijd al onlogisch dat Feyenoord voor hem koos. Daar hebben we vanaf het begin vraagtekens bij gezet. Maar Feyenoord kon niemand anders bedenken."</p>
<p>"Toen hebben ze heel opportunistisch voor Stam gekozen, omdat hij het net een paar wedstrijden aardig had gedaan bij PEC Zwolle. Dat was voor beiden een verkeerde keuze. Stam en Feyenoord hebben elkaar een slechte dienst bewezen."</p>
<p>Ook verslaggever Joep Schreuder laat zijn licht schijnen over het vertrek van Jaap Stam:</p>
<p>Wat betekent dit voor de trainerscarrière van Stam?</p>
<p>"Het kan best zijn dat hij in Engeland nog een herkansing krijgt omdat hij daar misschien een betere naam heeft dan hier. Maar in Nederland heeft hij in zes maanden bij PEC en Feyenoord geen sterke indruk gemaakt."</p>
<p>"Ik heb bijvoorbeeld geen visie bij hem kunnen ontdekken. En hij is in zijn presentatie ook heel matig. Er staat toch iemand zonder uitstraling."</p>
<p>Wie gaat het nu overnemen?</p>
<p>"De naam die meteen valt, is die van Dick Advocaat. Het is afwachten of hij wil, maar het zou heel logisch zijn. Je moet namelijk iemand hebben die de club uit het slop trekt. En Advocaat heeft zich al vaker als crisismanager bewezen."</p>
<p>"Advocaat heeft enorm veel ervaring. Dat is nu heel welkom bij Feyenoord. Iemand die meteen bij binnenkomst laat merken welke lijn hij gaat hanteren. De spelers hebben behoefte aan duidelijkheid. Verder zou ik geen serieuze kandidaat weten die nu beschikbaar is."</p>
<p>En voor de langere termijn?</p>
<p>"Als het klopt dat Frank Arnesen inderdaad aangesteld wordt als technisch directeur, dan ga ik ervan uit dat hij betrokken wordt in dat proces. Wellicht dat die dan met een verrassende naam komt van iemand waarmee hij in het verleden goed gewerkt heeft."</p>
<p>"Verder kijk je naar oud-spelers die al behoorlijk naam hebben gemaakt als trainer. Dat zijn er niet zo veel. Henk Fraser zou kunnen. Hij kan het nu niet maken om Sparta te verlaten, maar hij is voor volgend seizoen zeker een optie."</p>
