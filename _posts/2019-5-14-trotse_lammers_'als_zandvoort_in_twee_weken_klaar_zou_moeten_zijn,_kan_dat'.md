---
layout: post
title: "Trotse Lammers: 'Als Zandvoort in twee weken klaar zou moeten zijn, kan dat'"
date: Tue, 14 May 2019 15:12:19 +0200
category: sport
externe_link: "https://nos.nl/l/2284584"
feature_image: "https://nos.nl/data/image/2019/05/14/549876/1008x567.jpg"
---

<p>Hij glom dinsdag van trots bij de bekendmaking van de rentree van de Grand Prix van Nederland op de Formule 1-kalender. Directeur Jan Lammers weet dat er binnen een jaar veel moet gebeuren op het circuit van Zandvoort, maar ziet geen enkel probleem om in mei 2020 een goede Formule 1-race neer te zetten.</p>
<p>"Een goede wegenbouwer draait hier zijn hand niet voor om. Als Zandvoort binnen een of twee weken klaar zou moeten zijn, kan dat", gaf hij zelfverzekerd aan.</p>
<h2>Optimisme</h2>
<p>Het optimisme in de badplaats is groot. De kritiek dat het circuit verouderd is en er heel veel moet gebeuren om een fatsoenlijke grand prix neer tezetten, wijst de voormalige Formule 1-coureur van de hand.</p>
<p>"Dat er veel moet gebeuren is subjectief. Voor de een lijkt het veel, maar wij zijn het hier gewend. De focus voor ons zal veel meer liggen op de economische aanpak en een kwalitatieve aanpak. Dat wat er moet gebeuren, ook goed wordt gedaan. Het moet volgend jaar netjes worden aangekleed voor die mooie dag", aldus Lammers. De exacte datum van de race in mei moet overigens nog bepaald worden.</p>
<p>Natuurlijk weet Lammers dat 'zijn' circuit, hij is er al zijn hele leven kind aan huis, nog een opknapbeurt nodig heeft voor de coureurs er een spannende race kunnen neerzetten. De baan zal ook wat veranderen voor mei 2020.</p>
<p>Lammers: "De startlijn wordt verlegd, zodat het hele startveld voor de hoofdtribune komt te liggen." Ook een aantal bochten zal onder handen worden genomen. "De Gerlachbocht wordt breder gemaakt voor de veiligheid. De Hugenholtzbocht wordt aan de binnenkant breder gemaakt, zodat je er sneller doorheen gaat. De belangrijkste verandering is echter de laatste bocht, de Arie Luyendijkbocht. Dat wordt een soort kombocht, waardoor de coureurs er vol gas doorheen kunnen. Dan verhoogt de kans om bij de Tarzanbocht te kunnen inhalen."</p>
<p>Lammers heeft begrip voor de uitlatingen van coureurs als Max Verstappen en Sebastian Vettel dat het op het duinencircuit lastig inhalen is. "Dat is een teken van deze tijd. Het hele racebeeld in de Formule 1 is veranderd. Inhalen gebeurt tegenwoordig veel meer op basis van racestrategieÃ«n. Op oude of nieuwe banden rijden is zeer bepalend."</p>
<p>Dat de overkoepelende organisatie FOM met de Formule 1 terugkeert op Zandvoort heeft vooral te maken met de opmars van Max Verstappen in de koningsklasse van de autosport.</p>
<p>FOM-baas Chase Carey roemde dinsdag in Zandvoort het enthousiasme in Nederland voor de Formule 1, de duizenden oranje-fans die Max Verstappen op veel (Europese) races begeleiden, maar ook de bijzondere locatie (aan zee) en de historie van de race.</p>
<h2>Nieuwe generatie</h2>
<p>"We kunnen hier een geweldige race neerzetten. Het commitment van de organisatie is heel groot, Op dit circuit hebben grote namen geracet. Zandvoort heeft een mooie geschiedenis en nu is er een hele nieuwe generatie. Voor veel mensen is een race op Zandvoort nieuw. We willen graag nieuwe dingen toevoegen."</p>
<p>Dat Zandvoort door de oude eigenaar Bernie Ecclestone als armoedig en saai werd bestempeld, is geen probleem voor Carey. "Ik ga niet oordelen over 1985, toen hier de laatste race was. Ik was daar niet bij. Dit is een moeilijk circuit, uitdagend. Het wordt geen voorspelbare race", aldus de Amerikaan.</p>
