---
layout: post
title: "Instagram introduceert functie om pesten tegen te gaan"
date: Tue, 09 Jul 2019 06:08:59 +0200
category: nieuws
externe_link: "https://nos.nl/l/2292681"
feature_image: "https://nos.nl/data/image/2019/07/09/562171/1008x567.jpg"
---

<p>Instagram heeft een nieuwe functie geïntroduceerd waarmee het hoopt online pesten tegen te kunnen gaan. Met behulp van een algoritme worden zinsneden herkend die vaak door gebruikers worden gerapporteerd als ongepast.</p>
<p>In een voorbeeld van Instagram is te zien hoe iemand het bericht "je bent zo lelijk en dom" probeert te plaatsen. Voordat dat lukt, komt er een waarschuwing: "Weet je zeker dat je dit wilt posten?" De gebruiker kan de melding alsnog negeren, maar volgens het bedrijf is uit tests gebleken dat sommige mensen daadwerkelijk hun post wissen of wijzigen.</p>
<p>De functie komt als eerste beschikbaar voor Engelstalige gebruikers. Er zijn plannen om de update wereldwijd uit te rollen. Daarnaast wordt er ook nog een andere tool geïmplementeerd, die Restrict heet. Daarmee kunnen mensen kwetsende berichten wegfilteren, zonder daarbij iemand te hoeven blokkeren.</p>
<p>"We hebben van jongeren gehoord dat ze soms tegenzin hebben om iemand te blokkeren, ontvolgen of te rapporteren", zegt Instagram-baas Adam Mosseri. "De situatie zou daardoor kunnen escaleren, wat ook weerslag kan hebben als ze in het echte leven hun pester tegenkomen."</p>
<p>De laatste tijd nam de druk toe op Instagram om maatregelen te nemen tegen online pesten. De kritiek zwol aan na een aantal zelfdodingen van Instagrammers in onder meer Groot-Brittannië en Maleisië.</p>
