---
layout: post
title: "Trump blaast geheime ontmoeting met Taliban op Camp David af"
date: Sun, 08 Sep 2019 02:13:06 +0200
category: nieuws
externe_link: "https://nos.nl/l/2300789"
feature_image: "https://nos.nl/data/image/2019/09/08/575755/1008x567.jpg"
---

<p>De Amerikaanse president Trump heeft geheime onderhandelingen die hij vandaag zou hebben met Talibanleiders op zijn buitenverblijf Camp David afgeblazen. Hij zou ook een apart gesprek hebben met zijn Afghaanse ambtgenoot Ghani.</p>
<p>De president geeft als reden voor de annulering het opeisen door de Taliban van de zelfmoordaanslag donderdag in Kabul, waarbij een Amerikaanse en een Roemeense NAVO-militair om het leven kwamen. Ook tien burgers vonden de dood.</p>
<p>"Wie vermoordt er nu zo veel mensen om zijn onderhandelingspositie te versterken?", schrijft Trump op Twitter. "Als ze zich niet eens aan een bestand kunnen houden tijdens deze belangrijke vredesbesprekingen en zelfs twaalf onschuldige mensen doden, dan kunnen ze ook geen akkoord van betekenis sluiten."</p>
<p>Er wordt door de VS al maandenlang onderhandeld met de Taliban. Eigenlijk was het wachten alleen nog op de ondertekening van de deal door Trump, maar dat wordt nu dus uitgesteld.</p>
<p>De Amerikanen zijn al achttien jaar betrokken bij de strijd in Afghanistan en daarmee is het voor hen de langste oorlog ooit. Het was vorig jaar bovendien de dodelijkste oorlog in de wereld: er komen veel burgers om door Amerikaanse luchtaanvallen, het Afghaanse leger en voortdurende aanslagen door de Taliban.</p>
<p>Wie zijn de Taliban en wat willen ze? Dat zie je in deze video:</p>
<p>President Trump heeft er met het oog op de Amerikaanse verkiezingen volgend jaar belang bij om een resultaat te boeken in het slepende conflict. Het akkoord waarover in Camp David gesproken had moeten worden is alleen nog op hoofdlijnen bekend.</p>
<p>De VS en de Taliban spreken af elkaar niet meer aanvallen, de Taliban moeten het geweld in Afghanistan beperken en ze moeten zorgen dat er geen terroristische aanslagen op doelen in westerse landen worden beraamd.</p>
<p>Verder zullen de Amerikaanse en de NAVO-troepen zich gefaseerd terugtrekken, al blijven er in elk geval tot 2021 nog zo'n 25.000 militairen achter als een soort politiemacht. Onder hen 8600 Amerikanen.</p>
<p>Omdat de VS alleen met de Taliban heeft onderhandeld, heerst er in brede kring twijfel over de levensvatbaarheid van de overeenkomst. Deze maand zijn er in Afghanistan presidentsverkiezingen, maar de Taliban hebben het in een groot deel van het land voor het zeggen en verwacht wordt dat ze in de aanloop naar de verkiezingen opnieuw veel aanslagen zullen plegen.</p>
