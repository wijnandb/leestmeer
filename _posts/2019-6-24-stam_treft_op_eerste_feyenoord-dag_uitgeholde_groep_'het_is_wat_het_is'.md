---
layout: post
title: "Stam treft op eerste Feyenoord-dag uitgeholde groep: 'Het is wat het is'"
date: Mon, 24 Jun 2019 13:55:36 +0200
category: sport
externe_link: "https://nos.nl/l/2290457"
feature_image: "https://nos.nl/data/image/2019/06/24/558914/1008x567.jpg"
---

<p>Jaap Stam is begonnen aan zijn klus als trainer van Feyenoord. De Rotterdammers werkten vandaag hun eerste training van het nieuwe seizoen af, maar de selectie is nog lang niet compleet. "Het is wat het is", zucht Stam.</p>
<p>Jordy Clasie, Robin van Persie en Tonny Vilhena zijn er niet meer en Steven Berghuis, Nicolai Jørgensen, Luis Sinisterra, Renato Tapia, Tyrell Malacia, Kenneth Vermeer en Emil Hansson hebben nog vakantie. Er was één nieuwe speler: doelman Nick Marsman.</p>
<h2>Stam wil Berghuis niet kwijt</h2>
<p>Mogelijk verkast ook Berghuis nog naar een andere club. Stam: "Hij is een waardevolle speler voor Feyenoord. Die wil je niet kwijtraken. Ik heb hem al wel gesproken, maar het gaat er ook om wat hij zelf wil."</p>
<p>Met dit gemarginaliseerde Feyenoord wil Stam weer in de topdrie eindigen. "Dat zeker, we zijn een topclub. Wat mijn grootste uitdaging is? Ervoor zorgen dat eruit komt wat ik wil. Dat zou met deze mensen ook moeten kunnen."</p>
<h2>Stam wil niet praten over mogelijke komst Fer</h2>
<p>De opvolger van Giovanni van Bronckhorst, de trainer die met Feyenoord landskampioen werd en twee keer de KNVB-beker en Johan Cruijff Schaal won, benadrukt dat Feyenoord zelf ook naar versterkingen kijkt.</p>
<p>"We weten allemaal waar we aan toe zijn. Wij zijn ook met spelers bezig. Dat gaat soms niet zo snel. Of het waar is dat we Leroy Fer willen? Daar praten we niet over. Het zou ook waar kunnen zijn dat we Lionel Messi willen."</p>
<p>Komende zaterdag speelt Feyenoord tegen SDC Putten zijn eerste oefenwedstrijd. De Open Dag is op zondag 21 juli; dan wordt de selectie aan het publiek gepresenteerd.</p>
