---
layout: post
title: "Wekdienst 6_6: herdenking D-day en Rotterdamse verkrachtingszaak"
date: Thu, 06 Jun 2019 06:57:24 +0200
category: nieuws
externe_link: "https://nos.nl/l/2287815"
feature_image: "https://nos.nl/data/image/2019/06/06/554903/1008x567.jpg"
---

<p>Goedemorgen! Op de stranden van Omaha Beach in Normandië wordt vandaag herdacht dat het 75 jaar geleden D-day was. En in Rotterdam staat een verdachte van een brute verkrachting voor de rechter.</p>
<p>Na het slechte weer van vannacht trekken de buien vanochtend via het noorden weg. De rest van de dag wisselen wolken, zon en een enkele lokale bui elkaar af. Het wordt 17 tot 20 graden. Morgen wordt het later op de dag opnieuw slecht weer met regen en onweer.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Op de stranden van Omaha Beach in Normandië wordt D-day herdacht. Het is op deze dag precies 75 jaar geleden dat de geallieerden landden in Frankrijk, waarmee de bevrijding van West-Europa begon. Ook minister Bijleveld van Defensie is erbij. In de rechtbank in Rotterdam staat een man uit die stad terecht voor een brute verkrachting van een Indonesische studente. Dat gebeurde in de vroege ochtend van 21 juli 2018 in de Rotterdamse wijk De Esch. De verkrachting leidde tot veel onrust in de wijk. De verdachte heeft bekend. In Wijk aan Zee wordt een bewonersbijeenkomst gehouden over de zogenoemde grafietregen van Tata Steel. Het Rijksinstituut voor Volksgezondheid en Milieu (RIVM) concludeerde dinsdag dat er in de grafietregens van Tata Steel zo veel metalen zitten, dat het ongezond is voor kinderen. </p>
<h2>Wat heb je gemist?</h2>
<p>Waarschijnlijk ben je er wel even van wakker geworden vannacht: zware onweersbuien met veel neerslag, hagel en stevige windstoten. Op veel plaatsen leidde dat tot schade en overlast. In de regio Amsterdam raakten vijf mensen lichtgewond tijdens de storm. In Beuningen, Velsen-Noord en Werkhoven gingen huizen in vlammen op, vermoedelijk na blikseminslag.</p>
<p>Gisteravond laat kondigde het KNMI code oranje af. Op veel plekken is er wateroverlast en ook het treinverkeer heeft last van storingen.</p>
<h2>Ander nieuws uit de nacht:</h2>
<p> Moeder ontsnapte patiënt Den Dolder krijgt politiebeveiliging: "Ze woont nu met de deur op slot, ramen dicht. Zijn ontsnapping is voor ons vrijheidsberoving", zei de zus van de psychiatrische patiënt bij Pauw. De 43-jarige Peter M. keerde zaterdag niet terug van verlof uit een kliniek in Den Dolder. Linkse partijen winnen verkiezingen Denemarken: De sociaaldemocraten en vier andere linkse partijen hebben iets meer dan de helft van de zetels in het parlement. De 41-jarige partijleider Frederiksen wordt daardoor mogelijk de jongste Deense premier ooit. 'VS wil gevoelige wapendeal van 2 miljard dollar sluiten met Taiwan': De VS zou tanks, antitankraketten en luchtafweergeschut willen verkopen aan Taiwan. De deal kan de banden tussen de VS en China verder verslechteren. </p>
<h2>En dan nog even dit:</h2>
<p>Tot groot ongenoegen van duizenden vrouwelijke werknemers in Japan, wordt het ze in veel bedrijven verplicht hoge hakken te dragen op het werk. Zulke voorschriften zijn ouderwets en discriminerend, vinden ze. Daarom nam een groep vrouwen het initiatief voor een petitie, die al snel door 19.000 mensen werd ondertekend.</p>
<p>De petitie werd afgelopen maandag aangeboden aan het ministerie van Werk en Gezondheid .</p>
<p>De vrouwen kregen echter niet de bijval waarop ze gehoopt hadden. De Japanse minister van Werk en Gezondheid vindt een verbod op zulke kledingvoorschriften niet nodig. Minister Takumi Nemoto noemt de voorschriften "sociaal geaccepteerd, redelijk en noodzakelijk".</p>
<p>Fijne dag!</p>
<p></p>
