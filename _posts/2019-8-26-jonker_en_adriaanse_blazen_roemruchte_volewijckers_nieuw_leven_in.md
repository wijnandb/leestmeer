---
layout: post
title: "Jonker en Adriaanse blazen roemruchte Volewijckers nieuw leven in"
date: Mon, 26 Aug 2019 09:55:35 +0200
category: sport
externe_link: "https://nos.nl/l/2299011"
feature_image: "https://nos.nl/data/image/2019/08/26/572630/1008x567.jpg"
---

<p>De Volewijckers. In 1944 was de club landskampioen en tot begin jaren zeventig een vaste waarde in het betaald voetbal. De club behoorde tot de grootsten van Amsterdam. Grote namen groeiden op in Amsterdam-Noord, zoals Co Adriaanse, Andries Jonker en oud-international Romeo Castelen.</p>
<p>Maar de naam van De Volewijckers verdween in 2013 uit het voetbal na een fusie met D.W.V., de rivaal. De nieuwe naam werd D.V.C. Buiksloot. Nu, zes jaar later, is de naam terug en dat is vooral te danken aan Jonker.</p>
<p>De oer-Volewijcker zag zijn club onder de nieuwe naam namelijk afglijden. Niet alleen de prestaties op het veld werden minder, ook buiten de lijnen was er veel onrust.</p>
<p>"D.V.C. Buiksloot stond in de aso toptien van de KNVB", vertelt de huidige trainer van Telstar. "Je schaamde je wezenloos. Daar wilde ik vanaf."</p>
<p>De fusie werd dus alles behalve een succes. Iets wat Jonker vooraf al had voorzien. "Er zijn nou eenmaal clubs die je niet samen moet zetten. Zoals bijvoorbeeld NAC en Willem II en Real Madrid en Atlético Madrid. In dat rijtje zitten De Volewijckers en D.W.V. ook. Dat ging niet goed. De club was gewoon aan het doodgaan."</p>
<p>Jonker, die geen officiële functie zal bekleden bij de club, was blij dat hij zijn club eindelijk kon helpen. "Mensen binnen het bestuur wilden dit al heel lang, maar ze zochten iemand die de boel zou aansturen."</p>
<p>"Dus daar ben ik ingestapt en ik heb gelijk Co Adriaanse gevraagd om op de achtergrond dingen te doen. Samen met de huidige voorzitter en de fysiotherapeut proberen we de club de goede kant op te duwen."</p>
<p>Een naamsverandering alleen zorgt er natuurlijk niet voor dat het gelijk weer goed gaat, beseft ook Jonker. "De mensen die zich niet konden gedragen, hebben we vriendelijk verzocht om de club te verlaten en gezegd dat er geen plek meer voor ze is. Inmiddels hebben we ook weer 200 nieuwe leden kunnen bijschrijven."</p>
<h2>Laagste klasse amateurvoetbal</h2>
<p>Het eerste elftal van de Amsterdamse club komt dit jaar uit op het laagste niveau in het amateurvoetbal. Uiteindelijk wil Jonker met de club naar de top van het amateurvoetbal.</p>
<p>"We moeten ons stapje voor stapje omhoog werken. Dus we moeten geduld hebben, maar dat geeft helemaal niks. We zijn weer een leuke club aan het worden waar mensen graag komen."</p>
<p>De top van het amateurvoetbal is de ambitie van Jonker. Adriaanse liet zich afgelopen week zelfs ontvallen dat de weg naar de Keuken Kampioen Divisie 'niet heel lang is'.</p>
<p>Jonker werkt niet alleen aan de opbouw. De oefenmeester heeft contact gezocht met alle grote namen die De Volewijckers voortbracht. Zo ook oud-international Romeo Castelen, die een rol als ambassadeur gaat vervullen bij de club.</p>
<p>"Toen ik werd benaderd ben ik gelijk bijgesprongen. Iedereen wil zijn steentje bijdragen", aldus Castelen. "Ik heb een bepaald gevoel bij de club. Het is mooi dat mensen de koppen bij elkaar steken om de club weer omhoog te helpen. We willen snel weer omhoog."</p>
