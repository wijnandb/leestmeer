---
layout: post
title: "Wimbledon maakt zich op voor nieuwe clash tussen Federer en Nadal"
date: Wed, 10 Jul 2019 19:49:10 +0200
category: sport
externe_link: "https://nos.nl/l/2292931"
feature_image: "https://nos.nl/data/image/2019/07/10/562585/1008x567.jpg"
---

<p>Roger Federer heeft voor de 13de keer de laatste vier bereikt op Wimbledon en treft daarin zijn eeuwige rivaal Rafael Nadal. De Zwitser ontdeed zich in vier sets van Kei Nishikori, Nadal was in drie sets te sterk voor Sam Querrey.</p>
<p>Het is de 40ste keer dat de Zwitser en de Spanjaard elkaar treffen in het enkelspel. Federer won 15 keer, Nadal was 24 maal de sterkste. Op Wimbledon stonden ze drie keer tegenover elkaar en drie keer betrof het de finale.</p>
<p>In 2006 en 2007 pakte Federer de titel en in 2008 trok Nadal na een slopende vijfsetter aan het langste eind. Het was zijn eerste van in totaal twee titels op Wimbledon tot nu toe.</p>
<p>Novak Djokovic en Roberto Bautista Agut staan aan de andere kant van het schema in de halve finale.</p>
<p>De zege van Federer op Nishikori (4-6, 6-1, 6-4, 6-4) was zijn 100ste op één grandslamtoernooi. Daarmee verbeterde hij het record dat hij eerder deze week overnam van Jimmy Connors, die 98 keer wist te winnen op de US Open.</p>
<p>Nishikori schoot uit de startblokken en de Japanner won maar liefst twaalf van de eerste dertien punten. Federer veerde bij 0-2 (0-40) op, wist met vijf punten op rij een dubbele break achterstand te voorkomen, maar kon de set niet redden.</p>
<p>Vooral in de derde en vierde set toonde Nishikori zich taai, maar Federer bleek zoals zo vaak op de cruciale momenten vaster. De achtvoudig kampioen benutte z'n eerste matchpoint in stijl door een ace te slaan op zijn tweede service.</p>
<h2>Nadal simpel langs Querrey</h2>
<p>Door zijn zege op Querrey (7-5, 6-2, 6-2) zorgde Nadal ervoor dat voor het eerst op Wimbledon twee Spanjaarden prijken op het tableau van de halve finales.</p>
<p>Nadal had moeite om door te drukken in de eerste set. Op Querreys opslag miste hij bij 5-3 drie setpoints en serverend lukte het niet bij 5-4, maar wel bij 6-5 (na drie breakpoints van de Amerikaan).</p>
<p>Daarna kon Querrey Nadal, die bij tijd en wijle weergaloze winners sloeg, niet meer van repliek dienen zoals hij dat in de spannende eerste set had gedaan.</p>
