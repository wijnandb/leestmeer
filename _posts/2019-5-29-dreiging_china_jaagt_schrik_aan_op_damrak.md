---
layout: post
title: "Dreiging China jaagt schrik aan op Damrak"
date: Wed, 29 May 2019 17:36:00 +0200
categories: 
- financieel 
- koersen 
externe_link: "https://www.telegraaf.nl/financieel/3665202/dreiging-china-jaagt-schrik-aan-op-damrak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/dd25226e-8227-11e9-a06c-02c309bc01c1.jpg"
---

<p class="intro">Beleggers op het Damrak deden woensdag over de gehele linie aandelen van de hand. De dreigende berichtgeving vanuit China om de export van zeldzame metalen naar Amerika te beperken, wakkerde de zorgen over het handelsconflict tussen beide economische grootmachten flink aan. Vooral Adyen en Arcelor werden bij de hoofdfondsen hard geraakt.</p> <p>Na een vlakke start kwam de AEX-index steeds verder onder druk en eindigde 1,5% lager op een stand van 540,87 punten, het laagste niveau sinds halverwege maart. De AMX gleed nog verder weg met een dip van 2,1% naar 735,03 punten.</p><p>De koersenborden in Parijs en Frankfurt kleurden eveneens dieprood.</p><p>Rein Schutte, beleggingsadviseur bij Boer &amp; Olij, benadrukt dat de twijfels bij beleggers of China en Amerika nog een handelsdeal gaan sluiten steeds meer de boventoon in de markt voeren na het nieuws van media uit Peking over een dreigende exportstop van zeldzame metalen naar de VS. „Lange tijd leek het er op dat beide landen tot elkaar waren veroordeeld, maar sinds begin mei zijn de spanningen verder opgelopen met onder meer de Amerikaanse restrictities tegen de Chinese fabrikant Huawei die een negatieve impact heeft gehad op de chipsector. Het is te hopen dat het pessimisme niet gaat overslaan naar andere sectoren. Het sentiment kan echter ook snel weer omslaan door een positieve opmerking van Trump.”</p><p>Volgens Jan-Willem Nijkamp, vermogensbeheerder bij Fintessa, ligt het pijnpunt in de onderhandelingen tussen China en Amerika vooral op technologisch vlak. Hij wijst er verder op dat beide landen elkaar de zwarte piet toespelen over het mislukken van de handelsgesprekken. „Tot nu toe werd er van uit gegaan dat Amerika de bovenliggende partij was in het handelsconflict, maar China bijt flink van zich af. De handelsvete begint Amerika economisch ook te raken. Beleggers zoeken vooral schuil in veilige havens gelet op de stijging van de dollar en de verdere daling van de langlopende Amerikaanse rente.”</p><p>De ontmoeting van tussen president Trump en de Chinese leider Xi op de G20-top eind juni gaat een belangrijke rol spelen voor het sentiment, stelt Nijkamp. „Een verdere escalatie van het handelsconflict zal slecht nieuws zijn voor de aandelenbeurzen. Het is in ieder geval geen goed teken dat de halfgeleidersector in de voorbije weken al 20% is gedaald. Dat kan een indicatie zijn waar de gehele markt mogelijk naar toe gaat.”</p><p>In de volledig roodgekleurde AEX dook ArcelorMittal 4,2% omlaag. De aankondiging van het staalconcern om opnieuw de productie in Europa te gaan verlagen werkte een stroom aan verkooporders in de hand. ArcelorMittal heeft last van een zwakke vraag en veel import van staal van buiten het continent.</p><p>Randstad had ook een zwakke dag met een koersdaling van 2,9%. Betalingsdienstverlener Adyen keek na de recente opmars tegen een aderlating van 4,9% aan. Verffabrikant AkzoNobel werd 3,7% teruggeworpen.</p><p>In de AMX zat kabel- en telecomaanbieder Altice Europe (-5%) in de achterhoede. TomTom kachelde ook 5% achteruit.</p><p>Overigens mag de Amsterdamse beurs binnenkort twee nieuwkomers verwelkomen. Marel liet weten op vrijdag 7 juni naar het Damrak te gaan. Het van oorsprong IJslandse bedrijf heeft al een beursnotering in Reykjavik, maar wil zijn internationale bekendheid vergroten en zijn kapitaalstructuur versterken. Het Zuid-Afrikaanse media- en techbedrijf Naspers kondigde aan zijn consumententak op woensdag 17 juli naar de Amsterdamse beurs te brengen.</p>
