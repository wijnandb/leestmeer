---
layout: post
title: "Basisschooldocent krijgt zes jaar cel voor misbruiken leerlingen"
date: Thu, 11 Jul 2019 17:29:37 +0200
category: nieuws
externe_link: "https://nos.nl/l/2293044"
feature_image: "https://nos.nl/data/image/2019/07/11/562757/1008x567.jpg"
---

<p>Een oud-docent van een basisschool voor speciaal onderwijs in Rotterdam heeft zes jaar cel gekregen voor ontucht. De man misbruikte volgens RTV Rijnmond drie leerlingen tussen de 9 en 13 jaar.</p>
<p>De onderwijzer gaf na schooltijd extra turnlessen in de gymzaal. Hij liet na verloop van tijd steeds leerlingen naar huis gaan tot er één overbleef. Hij misbruikte drie meisjes en liet ze ook in sexy kleding poseren die hij zelf meenam. Daar maakte hij foto's en video's van.</p>
<p>In januari deed de vader van een van de meisjes aangifte. Een informatieavond op de school leidde tot een tweede aangifte. Justitie voegde daar een derde, soortgelijke zaak uit 2014 aan toe.</p>
<p>De leerkracht heeft lange tijd ontkend, maar legde in de rechtszaal een gedeeltelijke bekentenis af. Hij zei grote spijt te hebben. De rechter maakte daar een kanttekening bij: "U heeft eerst ontkend, omdat u hoopte zo uw huwelijk te redden. Daarmee liet u zien vooral uw eigen belangen na te streven. Dat doet afbreuk aan uw spijtbetuiging."</p>
<h2>Kinderporno gevonden</h2>
<p>De celstraf van zes jaar is gelijk aan de eis van justitie. De docent is ook veroordeeld voor het bezit van kinderporno. Op de laptop van de man werden honderden foto's en tientallen films gevonden.</p>
<p>De slachtoffers krijgen schadevergoedingen tot 10.000 euro.</p>
