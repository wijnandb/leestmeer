---
layout: post
title: "Frenkie de Jong wint Johan Cruijff-prijs"
date: Wed, 15 May 2019 17:20:35 +0200
category: sport
externe_link: "https://nos.nl/l/2284781"
feature_image: "https://nos.nl/data/image/2019/05/15/550128/1008x567.jpg"
---

<p>De Johan Cruijff-prijs, die jaarlijks wordt toegekend aan het talent van het jaar in de eredivisie, gaat naar Frenkie de Jong. De middenvelder van Ajax kreeg bij de verkiezing een ruime meerderheid van de stemmen van de jury. Vorig jaar won Matthijs de Ligt de prijs.</p>
<p>De Jong, die na dit seizoen naar FC Barcelona vertrekt, is "enorm trots" op het winnen van de prijs. "Cruijff was de grootste Nederlandse speler ooit en heeft het voetbal veranderd. Ik ben een enorme fan van zijn speelstijl en vind hem een prachtig mens."</p>
<h2>'Logische keuze'</h2>
<p>"Eigenlijk is dit een heel logische keuze", zegt juryvoorzitter Jordi Cruijff. "Ook na bekendmaking van zijn transfer naar Barcelona bleef hij zijn focus behouden en drukte hij zijn stempel op de nationale en internationale prestaties van Ajax."</p>
<p>De Jong mag op een locatie naar keuze een Cruyff Court laten aanleggen. Hij krijgt de trofee tijdens het jaarlijkse 'Voetballer van het Jaar' gala in oktober uitgereikt. Dan wordt ook bekend waar het 'Cruyff Court Frenkie de Jong' komt te liggen. </p>
