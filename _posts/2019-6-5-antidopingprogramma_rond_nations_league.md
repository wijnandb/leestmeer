---
layout: post
title: "Antidopingprogramma rond Nations League"
date: Wed, 05 Jun 2019 11:08:08 +0200
category: sport
externe_link: "https://www.telegraaf.nl/sport/1337010571/antidopingprogramma-rond-nations-league"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b0449bce-8774-11e9-a101-0255c322e81b.jpg"
---

<p class="intro">Spelers van Oranje en de andere drie teams die vanaf woensdag deelnemen aan de finaleronde van de Nations League zijn de afgelopen maanden getest in een antidopingprogramma van de UEFA.</p> <p>Van internationals van Nederland, Engeland, Portugal en Zwitserland zijn door de antidopingbureaus van de betreffende landen dit jaar in totaal 169 dopingstalen afgenomen, deels na wedstrijden deels buiten competitie. In geen van de gevallen was er sprake van een positieve test, meldt de Europese voetbalunie.</p><p>Deze week zijn nog eens twintig spelers getest na aankomst in Portugal, waar het toernooi woensdagavond begint met een duel tussen het gastland en Zwitserland. Donderdag volgt de andere halve finale tussen Oranje en Engeland.</p><p>De UEFA is een samenwerking aangegaan met de nationale antidopingbureaus van de vier deelnemende landen. Die houdt ook in dat er van de betrokken spelers biologische paspoorten worden aangemaakt zoals die in tal van sporten al bestaan. „Een goede zaak dat de UEFA zich zo uitdrukkelijk geconformeerd heeft en niet zelf het wiel nog eens wil uitvinden”, vindt Herman Ram, voorzitter van de Dopingautoriteit. „Gezien de status van de sport hoort een biologisch paspoort daar gewoon bij. Die is er nog niet in de top van het voetbal. De UEFA legt daar nu de basis voor, in ieder geval voor de top van het Europese voetbal.”</p><p>Met een biologisch paspoort kunnen op een langere termijn afwijkingen worden geconstateerd die kunnen duiden op het gebruik van verboden middelen. De UEFA wil alle stalen tien jaar bewaren om in de toekomst met nieuwe technieken controles te kunnen uitvoeren. Op bewaarde stalen uit 2015 van negentien spelers van de deelnemende landen aan de Nations League zijn hertesten uitgevoerd. Ook die resultaten waren negatief.</p>
