---
layout: post
title: "Mogelijk doodstraf voor Saudische tiener die als 10-jarige demonstreerde"
date: Fri, 07 Jun 2019 20:49:53 +0200
category: nieuws
externe_link: "https://nos.nl/l/2288079"
feature_image: "https://nos.nl/data/image/2019/06/07/555323/1008x567.jpg"
---

<p>De Saudische tiener Murtaja Qureiris (18) dreigt geëxecuteerd te worden. Qureiris zit al vijf jaar in de gevangenis, omdat hij als 10-jarige deelnam aan een protest tegen de regering.</p>
<p>De doodstraf voor minderjarigen is verboden in Saudi-Arabië, maar volgens CNN is het land van plan hem te executeren nu Qureiris volwassen is. Amnesty International bevestigt dit.</p>
<p>Qureiris nam deel aan het protest in 2011, het jaar van de Arabische Lente, met zijn familie die volgens CNN bekend staat om haar activisme. Tijdens dat protest riep de toen tienjarige Qureiris: "Het volk wil mensenrechten!" Op zijn dertiende werd hij opgepakt, terwijl hij met zijn familie op weg was naar Bahrein.</p>
<p>Qureiris behoort tot de sjiitische minderheid van Saudi Arabië. Die woont vooral in het oosten in het land en wordt gemarginaliseerd.</p>
<p>De sjiieten voeren daar actie tegen. Er zijn vaak demonstraties en protesten, maar de acties tegen hen zijn de afgelopen tijd geïntensiveerd. Vorige maand werden er 37 mannen geëxecuteerd, de meerderheid was sjiitisch. Ook in die groep zaten drie verdachten die minderjarig waren tijdens hun (vermeende) vergrijp.</p>
<h2>Wereldberoemde prediker</h2>
<p>Bovendien worden politieke activisten volgens CNN steeds harder aangepakt en worden de demonstranten gezien als terroristen. Het gaat daarbij niet alleen om sjiieten. Zo zitten enkele prominente vrouwenactivisten al bijna anderhalf jaar in de gevangenis en hangt ook de populaire geestelijke Salman al-Awda de doodstraf boven het hoofd.</p>
<p>De wereldberoemde prediker heeft verscheidene boeken gepubliceerd en heeft meer dan 14 miljoen volgers op Twitter. Hij zit sinds 2017 vast vanwege kritiek op het koningshuis.</p>
