---
layout: post
title: "Nieuwe eurobiljetten in omloop, kun jij de beveiligingen vinden?"
date: Tue, 28 May 2019 08:37:18 +0200
categories: 
- financieel 
- economie 
externe_link: "https://nos.nl/l/2286630"
feature_image: "https://nos.nl/data/image/2019/05/28/553060/1008x567.jpg"
---

<p>Vanaf vandaag kun je de nieuwe 100- en 200-eurobiljetten uit de pinautomaat halen. Ze vervangen oudere biljetten uit 2002. De belangrijkste verandering: nieuwe echtheidskenmerken. In de strijd tegen vervalsers zijn deze biljetten de meest geavanceerde.</p>
<p>In elk biljet zitten echtheidskenmerken, bedoeld om aan te tonen dat ze echt zijn, maar ook om vervalsing tegen te gaan. Of je nou een twintigje, vijftigje of 200 euro in je hand hebt: ze zijn allemaal zichtbaar en onzichtbaar beschermd tegen namaak.</p>
<p>In de 100- en 200-briefjes hierboven zitten nieuwe echtheidskenmerken. De glinsterende band bijvoorbeeld is nog gedetailleerder: "Er is een bewegend hologram gedrukt. Als je het biljet kantelt, zie je twee eurotekens ronddraaien in het bedrag", legt Esther van den Kommer van De Nederlandsche Bank uit. Ook is linksonder met bijzondere inkt een glinsterend euroteken aangebracht.</p>
<p>De vernieuwde briefjes maken de 'Europareeks' af. Dat is een nieuwe reeks die slijtvaster is en bovendien beter beschermd tegen valsmunters. Want in de geldwereld gaat op: stilstand is achteruitgang. Vernieuw je niet, dan komen valsmunters steeds dichterbij.</p>
<p>Ook andere biljetten, bijvoorbeeld dat (wat oudere) briefje van 20 in je portemonnee, zijn volgestopt met echtheidskenmerken. Kun jij de twaalf beveiligingen vinden die wij erin hebben verstopt?</p>
<p>Mede doordat het al zo moeilijk was biljetten na te maken, worden er ook zo weinig nagemaakt: "Vorig jaar onderschepten wij 563.000 valse biljetten", vertelt Chris Vansteenkiste van Europol. "Dat lijkt veel, maar er waren in datzelfde jaar 22 miljard echte biljetten in omloop."</p>
<p>Hier in Nederland zijn gemiddeld meer valse biljetten in omloop dan in de rest van Europa. Van elke miljoen euro is gemiddeld 80 eurocent vals. Het Europees gemiddelde is 55 cent per miljoen euro.</p>
<p>Er zijn vooral veel doe-het-zelvers actief, zegt Vansteenkiste. "Zij hebben een goede inkjet- of kleurenprinter en gaan draaien. Veel mensen denken dat valse biljetten niet van echt te onderscheiden zijn. Dat is niet zo", voegt hij toe.</p>
<p>"Een crimineel met een vals biljet maakt 'm precies goed genoeg om dat in enkele seconden kwijt te raken. Ze gebruiken ze op plekken waar geld van de hand gaat: op markten, in kroegen, waar het donker is, bij evenementen en tankstations met lange rijen. Zodra je ziet dat een biljet vals is, ben je alweer drie klanten verder en is de crimineel al weg."</p>
