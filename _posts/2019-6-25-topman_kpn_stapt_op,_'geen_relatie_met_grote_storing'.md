---
layout: post
title: "Topman KPN stapt op, 'geen relatie met grote storing'"
date: Tue, 25 Jun 2019 07:56:58 +0200
category: nieuws
externe_link: "https://nos.nl/l/2290570"
feature_image: "https://nos.nl/data/image/2019/06/25/559062/1008x567.jpg"
---

<p>De Colombiaans-Italiaanse topman van KPN, Maximo Ibarra, stopt eind september als bestuursvoorzitter. Hij stapt op vanwege dringende familiezaken. KPN benadrukt dat zijn vertrek niets te maken heeft met de grote storing van gisteren, waardoor onder meer noodnummer 112 onbereikbaar was.</p>
<p>Het telecombedrijf zegt verrast te zijn door het besluit van Ibarra. Hij was pas sinds vorig jaar bestuursvoorzitter en werkte in totaal twee jaar bij KPN. Ibarra zegt het jammer te vinden dat hij zijn taken moet neerleggen. Hij verhuist terug naar Italië waar hij een andere functie gaat bekleden. Wat hij precies gaat doen, is niet bekendgemaakt.</p>
<p>Volgens de Italiaanse krant La Repubblica maakt Ibarra kans om topman van de Italiaanse tak van het Britse mediabedrijf Sky te worden, dat in Italië streaming- en telefoniediensten wil aanbieden. Volgende week zal er volgens de krant een keuze gemaakt worden tussen Ibarra en een andere kandidaat.</p>
<p>Ibarra wordt al langer in verband gebracht met Sky. In april viel zijn naam ook al in Italiaanse media.</p>
<h2>Persoonlijk doel</h2>
<p>De Italiaan volgde begin 2018 Eelco Blok op, die zeven jaar de hoogste baas was bij KPN. De keuze was opmerkelijk. Het bedrijf profileerde zich steeds meer als een Nederlands telecombedrijf, maar zocht voor de hoogste functies toch iemand van buiten de landsgrenzen.</p>
<p>President-commissaris Duco Sickinghe benoemde Ibarra en zegt daar geen spijt van te hebben. "Integendeel, we zijn heel blij met Maximo. Hij heeft een hele nieuwe strategie voor het bedrijf uitgetekend. En hij heeft op belangrijke punten nieuwe mensen kunnen interesseren voor KPN. En mensen die al lang voor KPN werken nieuwe impulsen kunnen geven voor de toekomst."</p>
<p>Begin dit jaar gaf Ibarra zijn eerste tv-interview in zijn functie. Hij zei KPN een "supermerk" te vinden en noemde het zijn belangrijkste taak om het bedrijf succesvol te maken. "Mijn doel is om de jarenlange daling van de omzet te stoppen", zei de topman in het Engels. "Mijn persoonlijke doel is om het volgende interview in het Nederlands te geven."</p>
<p>Van een volgend interview komt het waarschijnlijk niet. Het bedrijf moet nu op zoek naar een nieuwe topman. In de raad van bestuur van KPN zitten verder Jan Kees de Jager en Joost Farwerck. De president-commissaris van het bedrijf sluit niet uit dat er weer iemand uit het buitenland wordt benoemd. "We gaan op zoek naar de beste persoon, man of vrouw. Dat is het belangrijkste", aldus Duco Sickinghe.</p>
<h2>XS4ALL</h2>
<p>Onder leiding van Ibarra zijn er plannen gemaakt om de merken Telfort en XS4ALL te schrappen. Die gaan verder onder het merk KPN. Momenteel overlegt het bedrijf met de ondernemingsraden over het voorstel.</p>
<p>Volgens president-commissaris Duco Sickinghe betekent het vertrek van Ibarra niet dat de koers van KPN gaat veranderen. "Goede mensen die naar dezelfde feiten kijken, vinden ook heel vaak hetzelfde. Daar vertrouwen we op. De koers binnen KPN wordt bepaald door een breed team van mensen."</p>
