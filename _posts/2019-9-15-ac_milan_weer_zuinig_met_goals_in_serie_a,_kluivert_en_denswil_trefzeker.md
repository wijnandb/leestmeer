---
layout: post
title: "AC Milan weer zuinig met goals in Serie A, Kluivert en Denswil trefzeker"
date: Sun, 15 Sep 2019 22:49:47 +0200
category: sport
externe_link: "https://nos.nl/l/2301913"
feature_image: "https://nos.nl/data/image/2019/09/15/577612/1008x567.jpg"
aantal: 196
unieke: 137
bron: "NOS"
---

<p>Ook de derde Serie A-wedstrijd van AC Milan dit seizoen heeft maar één doelpunt opgeleverd. De Rossoneri boekten op bezoek bij Hellas Verona hun tweede zege van het seizoen (1-0) en bezetten nu de zevende plaats.</p>
<p>Verona - met oud-Feyenoorder Sofyan Amrabat - speelde vanaf de twintigste minuut met tien man vanwege een rode kaart voor Mariusz Stepinski. AC Milan scoorde pas halverwege de tweede helft uit een penalty via Krzysztof Piatek.</p>
<h2>Kluivert scoort bij overwinning AS Roma</h2>
<p>AS Roma won, mede dankzij een doelpunt van Justin Kluivert, van Sassuolo. Bij rust stond het 4-0, in de tweede helft maakte Sassuolo het nog een beetje spannend: 4-2.</p>
<p>Kluivert was verantwoordelijk voor de 4-0. In de 33ste minuut mocht hij alleen af op doelman Andrea Consigli en de aanvaller schoot de bal langs hem heen in de lage rechterhoek.</p>
<p>Het is de eerste overwinning van AS Roma in de Serie A dit seizoen. Tegen Lazio Roma (1-1) en Genoa (3-3) werd gelijkgespeeld.</p>
<h2>Ook Denswil scoort</h2>
<p>Stefano Denswil bewees met een doelpunt zijn waarde voor Bologna. Bij het naar de Serie A gepromoveerde Brescia werd met 4-3 gewonnen. De Nederlandse verdediger maakte na een uur spelen de 3-3.</p>
