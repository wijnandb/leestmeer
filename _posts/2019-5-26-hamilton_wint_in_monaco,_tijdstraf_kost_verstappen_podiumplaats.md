---
layout: post
title: "Hamilton wint in Monaco, tijdstraf kost Verstappen podiumplaats"
date: Sun, 26 May 2019 17:03:14 +0200
category: sport
externe_link: "https://nos.nl/l/2286384"
feature_image: "https://nos.nl/data/image/2019/05/26/552668/1008x567.jpg"
---

<p>Het was zijn vijfde en beste Grand Prix van Monaco, maar aan het einde van de race tussen de jetset stond Max Verstappen zondagmiddag met lege handen. De Nederlander van Red Bull werd achter een foutloze Lewis Hamilton als tweede afgevlagd, maar door een tijdstraf van vijf seconden duikelde de Nederlander alsnog van het podium: vierde.</p>
<p>Hamilton werd op het podium vergezeld door Ferrari-coureur Sebastian Vettel (tweede) en Valtteri Bottas, die zijn Mercedes als vierde over de streep stuurde maar zijn achterstand op Verstappen zo wist te beperken dat hij alsnog de topdrie binnenreed.</p>
<h2>Rekening</h2>
<p>Verstappen, die tot zondag de vijfde plaats als beste klassering in Monaco had staan, kreeg na 78 interessante ronden de rekening gepresenteerd door een inhaalactie in de pitstraat bij Bottas, die volgens de wedstrijdleiding niet door de beugel kon. Het waren aan de finish vijf hele dure seconden.</p>
<p>Verstappen vertrok van de derde startpositie, met voor hem de twee Mercedessen van Lewis Hamilton (pole) en Valtteri Bottas. De Nederlander van Red Bull probeerde wel profijt te halen uit zijn goede start, maar Bottas verdedigde zijn tweede plaats met succes.</p>
<h2>Inhaalrace Leclerc</h2>
<p>De Fin raakte die positie na elf ronden wel kwijt. Charles Leclerc ging in zijn inhaalrace na een mislukte kwalificatie te voortvarend te werk. De Monegask passeerde Romain Grosjean maar Nico HÃ¼lkenberg gaf hem iets later minder ruimte.</p>
<p>De bolides raakten elkaar even met een lekke achterband voor Leclerc tot gevolg. De Ferrari-coureur reed op hoge snelheid door, maar liet zoveel materiaal op de baan achter dat de safetycar zich op het circuit meldde. De toppers doken direct de pitstraat in voor een bandenwissel en Verstappen was iets sneller dan Bottas.</p>
<h2>Tijdstraf</h2>
<p>De Nederlander pikte de tweede plaats achter Hamilton in, maar kreeg voor zijn actie wel een tijdstraf van vijf seconden. Dat maakte Verstappen eigenlijk al kansloos voor de zege. Voor Leclerc zat het er een paar rondjes later op. Hij parkeerde zijn Ferrari in de pitbox, waarmee het drama in zijn thuisrace volledig was.</p>
<p>Bottas werd ook nog verschalkt door Vettel, waardoor een zesde 'dubbel' op rij voor Mercedes dit seizoen een stuk lastiger werd. Passeren is nu eenmaal een echte kunst in Monaco. Daarnaast hield Verstappen de druk erop bij leider Hamilton, die als enige van de toppers op de mediumband reed en vreesde dat hij het daarmee niet tot het einde zou redden.</p>
<h2>Lichte regen</h2>
<p>Voor Verstappen was het gezien zijn tijdstraf zaak afstand te nemen van de coureurs achter hem, Vettel en Bottas. Regen had hem daarbij kunnen helpen, maar de lichte neerslag die na 28 ronden het circuit bereikte was te weinig om hele grote invloed op het wedstrijdverloop te hebben.</p>
<p>Vooraan maakte Hamilton ondanks de slijtage van zijn banden geen fout. De wereldkampioen liet echter 22 ronden voor het einde de leiding van Mercedes weten geen vertrouwen te hebben in een goede afloop. "Op deze manier gaan we wedstrijd verliezen. We hebben een wonder nodig", gaf de Brit aan.</p>
<p>Het was het startsein voor een bloedstollende finale. Hamilton moest twintig ronden verdedigen, Verstappen zocht twintig ronden naar een gaatje. Met Sebastian Vettel in het kielzog van de Nederlander.</p>
<p>Verstappen probeerde in de slotfase alles om Hamilton nog te passeren. Hamilton liet echter zijn klasse zien. Op nagenoeg versleten banden lukte het de titelverdediger toch om zijn vierde zege van het jaar binnen te halen, ondanks een kleine botsing in de voorlaatste ronde. "Deze is voor Niki", klonk er als eerbetoon uit de Mercedes-box aan de afgelopen week overleden oud-wereldkampioen Niki Lauda.</p>
