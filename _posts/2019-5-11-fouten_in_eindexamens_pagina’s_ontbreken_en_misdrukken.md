---
layout: post
title: "Fouten in eindexamens: pagina’s ontbreken en misdrukken"
date: Sat, 11 May 2019 13:03:06 +0200
category: binnenland
externe_link: "https://www.telegraaf.nl/nieuws/3571702/fouten-in-eindexamens-pagina-s-ontbreken-en-misdrukken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/29819b08-73e9-11e9-9ee7-0218eaf05005.jpg"
---

<p class="intro">Er kunnen fouten zitten in de examens, daarom krijgen alle scholen in het voortgezet onderwijs toestemming van het College voor Toetsen en Examens (CvTE) om de enveloppen met de examens voor aanstaande maandag te openen en te controleren.</p> <p>Het CvTE gaat tot deze buitengewone toestemming van zegelverbreking over nadat scholen afgelopen donderdag melding maakten van ontbrekende pagina’s in de opgavenboekjes. Woordvoerder Kapelle: ,,Donderdag hebben tien tot twintig scholen gemeld dat er bladzijden met vragen ontbraken. Het ging onder andere om wiskunde A en B op de havo. Ook was er sprake van misdrukken. De scholen hebben dit ter plekke opgelost door de extra bestelde examens uit te reiken.”</p><p>Omdat de oorzaak van de incomplete examens nog niet bekend is, is gisterochtend een mail uitgegaan naar alle scholen met deze constatering en de toestemming om het zegel voorafgaande aan het examen te verbreken en te controleren. ,,We hebben niet de opdracht gegeven, maar de toestemming. Wel natuurlijk daarbij aantekenend dat dit alleen mag onder strikte geheimhouding. Scholen mogen zelf oordelen of ze dit gaan doen of niet”, zegt Kapelle.</p><p>Ook gistermiddag was nog niet de oorzaak duidelijk, waardoor opnieuw een mail is uitgegaan naar alle scholen dat de examens ook voor aanstaande maandag geopend en gecontroleerd mogen worden. Kapelle: „We weten nu dat het een handmatige fout is en geen softwarefout. Maar meer weten we nog niet. Het lijkt een incident. We zijn ons ook bewust dat het extra werk oplevert voor de scholen, maar we willen voorkomen dat er onrust ontstaat onder leerlingen tijdens het examen.”</p><p>Volgens didactief-online bestaan de misdrukken uit lege bladen en verkeerd aangegeven examentijden: van 9.00 tot 0.00 uur.</p><p>Maandag staan voor het vmbo Engels, economie en Duits op het programma. Havo neemt geschiedenis en natuurkunde af. Op het vwo staan geschiedenis en biologie op het programma.</p>
