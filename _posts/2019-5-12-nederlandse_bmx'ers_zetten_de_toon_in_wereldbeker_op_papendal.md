---
layout: post
title: "Nederlandse BMX'ers zetten de toon in wereldbeker op Papendal"
date: Sun, 12 May 2019 21:23:27 +0200
category: sport
externe_link: "https://nos.nl/l/2284353"
feature_image: "https://nos.nl/data/image/2019/05/12/549539/1008x567.jpg"
---

<p>BMX'er Niek Kimmann heeft zondag op Papendal zijn wereldbekerzege van een dag eerder een passend vervolg gegeven door opnieuw de winst te grijpen. Laura Smulders maakte met haar overwinning bij de vrouwen het succes voor de Nederlandse afvaardiging compleet.</p>
<p>Kimmann ging andermaal weg van zijn favoriete achtste startplek. Hij liet de zeven anderen op de eerste meters staan, dook als eerste de bocht in en gaf de winst niet meer uit handen. Jay Schippers, Twan van Gendt en Joris Harmsen waren in de halve finales blijven steken.</p>
<p>Smulders stoof in haar finale de snel gestarte Alise Willoughby (VS) in de laatste bocht op hoge snelheid voorbij. Judy Baauw, die op zaterdag de snelste was, moest nu met de vijfde plaats genoegen nemen.</p>
<p>Kimmann verstevigde met zijn zege de koppositie in de strijd om de wereldbeker. De Nederlander heeft na vier van de tien wedstrijden een behoorlijke voorsprong op naaste achtervolger Joris Daudet (Frankrijk).</p>
<p>Bij de vrouwen voert Baauw de lijst aan, voor Willougby en Smulders.</p>
