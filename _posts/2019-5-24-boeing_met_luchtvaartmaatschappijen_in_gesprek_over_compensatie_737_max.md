---
layout: post
title: "Boeing met luchtvaartmaatschappijen in gesprek over compensatie 737 MAX"
date: Fri, 24 May 2019 15:15:01 +0200
category: nieuws
externe_link: "https://nos.nl/l/2286127"
feature_image: "https://nos.nl/data/image/2019/02/04/529096/1008x567.jpg"
---

<p>De Boeing 737 Max wordt al sinds maart aan de grond gehouden, nadat een systeemfout twee vliegrampen veroorzaakte. De problemen met het toestel leiden tot grote financiële problemen voor de maatschappijen die de toestellen bezitten.</p>
<p>Verschillende luchtvaartmaatschappijen zijn met Boeing aan het onderhandelen over compensatie. Wanneer het vliegtuig weer de lucht in mag, is nog niet bekend.</p>
<h2>Schikking</h2>
<p>Ryanair heeft volgens de krant de Irish Independent al een schikking van honderden miljoenen getroffen met Boeing. De luchtvaartmaatschappij en Boeing willen allebei niet reageren op dit bericht.</p>
<p>Reisorganisatie TUI laat desgevraagd weten nog in gesprek te zijn met Boeing. Het bedrijf heeft al 200 miljoen euro verlies geleden doordat de 737 Max niet mag vliegen. De internationaal opererende TUI Group heeft 15 van deze vliegtuigen, waarvan er 2 vaststaan op Schiphol.</p>
<p>Ook Chinese luchtvaartmaatschappijen hebben volgens persbureau AP laten weten compensatie van Boeing te willen. Zij hebben 96 737 Max-toestellen en de China Air Transport Association (CATA) schat de gezamenlijke Chinese verliezen nu op meer dan 500 miljoen euro.</p>
<h2>Crashes</h2>
<p>Eind vorig jaar stortte een toestel van het Indonesische Lion Air neer en op 10 maart volgde een tweede crash in Ethiopië, met een vliegtuig van Ethiopian Airlines. Beide rampen werden veroorzaakt door een systeemfout met 346 doden als gevolg.</p>
<p>In deze video wordt uitgelegd wat er precies mis is met de Boeing 737 MAX en waarom het type toestel aan de grond staat: </p>
<p>Er heerst nog veel onduidelijkheid over de vraag wanneer de 737 MAX weer mag vliegen. Gisteren meldde de Amerikaanse luchtvaartautoriteit FAA dat het huidige vliegverbod pas wordt opgeheven als de veiligheid kan worden gegarandeerd.</p>
<p>Boeing heeft een update van de software af, maar nog niet opgestuurd naar de FAA. Ook andere luchtvaartautoriteiten, waaronder de Europese, moeten het vliegtuig nog opnieuw keuren.</p>
<p>Verder is nog onduidelijk hoeveel training piloten nodig hebben en hoeveel werk er nog aan de vliegtuigen verricht moet worden. Amerikaanse luchtvaartmaatschappijen zeggen tegen persbureau Reuters dat ieder vliegtuig tussen de 100 en 150 uur aan onderhoud nodig heeft voordat het weer kan vliegen.</p>
<p>Boeing zal de komende maanden dus waarschijnlijk met meer luchtvaartmaatschappijen om de tafel moeten.</p>
