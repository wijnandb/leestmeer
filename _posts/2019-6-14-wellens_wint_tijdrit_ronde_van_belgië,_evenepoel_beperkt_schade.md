---
layout: post
title: "Wellens wint tijdrit Ronde van België, Evenepoel beperkt schade"
date: Fri, 14 Jun 2019 15:41:17 +0200
categories: 
- sport 
- wielrennen 
externe_link: "https://nos.nl/l/2289043"
feature_image: "https://nos.nl/data/image/2019/06/14/556750/1008x567.jpg"
---

<p>De individuele tijdrit in de Ronde van België is gewonnen door Tim Wellens. Remco Evenepoel, de leider in het algemeen klassement, eindigde op 3 seconden als vierde.</p>
<p>Het parcours van de 9,2 kilometer lange tijdrit was vlak en technisch. De route rondom het vliegveld van Grimbergen bevatte een aantal scherpe bochten en een kasseienstrook. Een van de favorieten voor de dagzege, Matthias Brändle, zette vroeg in de middag de snelste tijd neer.</p>
<h2>Ketting eraf</h2>
<p>Niki Terpstra was bij het tussenpunt één seconde sneller dan Matthias Brändle. Op 500 meter zag het er nog goed uit voor de Nederlander, maar in de laatste scherpe bocht vloog zijn ketting eraf.</p>
<p>Terpstra legde zijn ketting al rijdende weer op het voorblad, maar verloor daarbij te veel tijd voor een podiumplek. Hij werd als beste Nederlander tiende.</p>
<h2>Evenepoel</h2>
<p>In plaats van de Nederlander reed de Belg Nathan Van Hooydonck de tijd van Brändle uit de boeken.</p>
<p>De Europees kampioen tijdrijden, Victor Campenaerts, beet zich stuk op de tijd van zijn landgenoot. Tim Wellens was wel sneller en zag Evenepoel, die als laatste startte, niet aan zijn tijd komen.</p>
<p>Morgen staat er een heuvelachtige etappe in de Ardennen op het programma. Evenepoel, die ook na de tijdrit het klassement nog leidt, begint met een comfortabele voorsprong aan die etappe. Tim Wellens moet 57 seconden goedmaken, Victor Campenaerts staat derde en heeft 1 minuut achterstand.</p>
<p>Zondag eindigt de Ronde van België met een vlakke etappe.</p>
