---
layout: post
title: "Na bezetting Boxtel kijkt minister naar zwaarder bestraffen ordeverstoring"
date: Wed, 26 Jun 2019 13:14:26 +0200
category: politiek
externe_link: "https://nos.nl/l/2290757"
feature_image: "https://nos.nl/data/image/2019/06/26/559331/1008x567.jpg"
---

<p>De straf voor het verstoren van de openbare orde gaat mogelijk omhoog, als er een terroristisch of extremistisch motief aan ten grondslag ligt. In een Kamerdebat noemde minister Grapperhaus een voorstel van het CDA daarvoor een "interessante gedachte".</p>
<p>CDA-Kamerlid Van Toorenburg kwam met haar plan naar aanleiding van de bezetting door dierenactivisten van een varkensboerderij in Boxtel. Van Toorenburg zei dat de activisten, die ze "gekkies" noemde, veel kwaad hebben gedaan. Volgens haar komen ze te makkelijk weg met lage straffen. Ook haar VVD-collega Laan-Geselschap pleitte voor een hardere aanpak van dit soort "koekenbakkers en pipo's".</p>
<p>Grapperhaus benadrukte dat OM en politie dit soort acties niet tolereren, dat na de bezetting in Boxtel tientallen mensen zijn opgepakt en dat velen van hen nog voor de rechter moeten komen. Volgens hem wordt er ook steeds meer informatie met andere landen uitgewisseld over dierenactivisten.</p>
<p>Maar de minister erkende dat de strafmaat voor dit soort vergrijpen misschien omhoog kan als er radicale motieven in het spel zijn. In het najaar komt hij met een uitgewerkte reactie op het idee van het CDA.</p>
