---
layout: post
title: "Nederlandse basketballers lijden dure nederlaag tegen Servië"
date: Wed, 19 Jun 2019 18:05:45 +0200
category: sport
externe_link: "https://nos.nl/l/2289736"
feature_image: "https://nos.nl/data/image/2019/06/20/557771/1008x567.jpg"
---

<p>De Nederlandse basketballers zijn de WK 3x3 in Amsterdam begonnen met een vlotte zege op Zuid-Korea (22-8), maar in de avonduren ging het viertal Jesper Jobse, Dimeo van der Horst, Aron Royé en Sjoerd van Vilsteren in een stevig duel onderuit tegen Servië: 14-18.</p>
<p>Het betekende voor de Serviërs, die de afgelopen drie jaar de wereldtitel pakten, al de achtste overwinning op Oranje in evenzovele confrontaties. En het was een cruciale zege voor de titelhouders, die eerder op de dag de groepsfase waren begonnen met een verrassende 16-21 nederlaag tegen de Verenigde Staten.</p>
<p>Omdat er in de poule van vijf slechts twee landen doorgaan naar de kwartfinales, wacht Nederland, dat in 2017 en 2018 de verliezend WK-finalist was, nu de zware taak om vrijdag de Amerikanen te kloppen.</p>
<h2>Nerveus</h2>
<p>Oranje startte nerveus tegen Servië en keek al snel tegen een 5-1 achterstand aan. Mede dankzij een dubbelteller van buiten de cirkel van Royé wist de ploeg toch weer langszij te komen. Op 5-5 miste hij echter een kans op een nieuwe tweepunter, terwijl hij op 5-7 twee vrije worpen verprutste.</p>
<p>Die missers gaven de Serviërs, die tot dan een geïrriteerde indruk maakten, kennelijk moed, al slaagde Nederland vanaf 7-10 nog wel in tot 9-10 terug te komen. Van dat moment lukte er aan Oranje-zijde weinig meer, terwijl de opponent gestaag bleef scoren, uitliep naar 10-16 en de zege veiligstelde.</p>
<h2>Voortvarend begin</h2>
<p>De Nederland was het toernooi in het fraaie stadion op het Museumplein juist zo voortvarend begonnen tegen Zuid-Korea. Na drie van de tien speelminuten leidde de ploeg al met 7-0, onder meer dankzij twee tweepunters van Jesper Jobse.</p>
<p>Het zouden niet de laatste twee rake schoten van buiten de cirkel zijn voor Nederland. Maar liefst zeven keer belandde zo'n poging van afstand in het netje.</p>
<p>Oranje had ook niet eens de volledige speeltijd nodig om de Aziaten op de knieën te krijgen. Ook als een ploeg 21 punten bij elkaar gegooid heeft, is een wedstrijd beslist. Royé deed daar nog een schepje bovenop door het duel af te sluiten met een tweepunter en de eindstand op 22-8 te bepalen.</p>
