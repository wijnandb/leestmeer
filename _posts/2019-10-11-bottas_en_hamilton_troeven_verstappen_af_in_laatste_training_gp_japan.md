---
layout: post
title: "Bottas en Hamilton troeven Verstappen af in laatste training GP Japan"
date: Fri, 11 Oct 2019 09:29:37 +0200
categories: 
- sport 
- autosport 
externe_link: "https://nos.nl/l/2305645"
feature_image: "https://nos.nl/data/image/2019/10/11/584090/1008x567.jpg"
aantal: 296
unieke: 183
bron: "NOS"
---

<p>De tweede en tevens laatste training voor de Grand Prix van Japan is beheerst door Mercedes. Valtteri Bottas was de snelste, voor teamgenoot Lewis Hamilton. Max Verstappen zette op het circuit van Suzuka de derde tijd neer. Ferrari viel tegen met de vierde plaats voor Charles Leclerc en de vijfde stek voor Sebastian Vettel.</p>
<p>Door de dreiging van tyfoon Hagibis is het programma in Suzuka flink aangepast. De derde training op zaterdag is geschrapt.</p>
<h2>Verplaatsing</h2>
<p>De kwalificatie, die normaal gesproken ook op zaterdag wordt gehouden, is verschoven naar zondag enkele uren voor de race (03.00 uur Nederlandse tijd). Mocht de kwalificatie niet kunnen doorgaan, dan is de uitslag van de tweede training tevens de startgrid voor de race.</p>
<p>Het eerste deel van de tweede training was vrijdag vooral het moment voor de coureurs om een tijd neer te zetten. Het tweede deel werd gebruikt voor de afstelling en de racesimulatie. Met een uur minder door het schrappen van de derde training, moesten alle teams vol aan de bak.</p>
<p>Mercedes, dat een aerodynamische update kreeg voor Japan, was snel. Bottas was een tiende sneller dan zijn teamgenoot en WK-leider Hamilton. Verstappen gaf drie tienden toe. Leclerc en Vettel zaten weer dicht achter de Nederlander van Red Bull.</p>
<p>Verstappen had de eerste training als vijfde afgesloten. Ook in die anderhalf uur waren de Mercedes-coureurs oppermachtig. Bottas zette daarin al de toon, met Hamilton als eerste volger. Het gat tussen Verstappen en de Mercedes-bolides was wel een stuk groter dan in de tweede training.</p>
<h2>Goed herstel</h2>
<p>"We hebben ons goed hersteld", zei Verstappen na de trainingen. "De eerste vrije training was niet best. In de tweede training hebben we echter stappen gemaakt. Het ziet er goed uit, maar Mercedes is snel en wij hebben nog wat werk te doen."</p>
