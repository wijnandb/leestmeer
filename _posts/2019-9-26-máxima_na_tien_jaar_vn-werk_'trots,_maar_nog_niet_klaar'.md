---
layout: post
title: "Máxima na tien jaar VN-werk: 'Trots, maar nog niet klaar'"
date: Thu, 26 Sep 2019 04:58:27 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/aW96nnamVug/2303367"
feature_image: "https://nos.nl/data/image/2019/09/26/580149/1008x567.jpg"
aantal: 487
unieke: 290
bron: "NOS"
---

<p>Koningin Máxima is trots op wat ze de afgelopen tien jaar heeft bereikt als speciaal pleitbezorger van de secretaris-generaal van de Verenigde Naties. Ze lobbyt bij buitenlandse staatshoofden en regeringsleiders om zoveel mogelijk mensen toegang tot financiële diensten te geven, vooral diegenen in arme landen met weinig geld.</p>
<p>De koningin is alleen nog niet klaar met haar werk, benadrukte ze in een interview met de NOS in New York. "We hebben meer dan 1,2 miljard mensen geholpen met financiële diensten, maar er zijn nog 1,7 miljard te gaan."</p>
<p>Máxima vertelt in het interview over haar hoogtepunt tijdens de afgelopen tien jaar bij de VN.</p>
<p>Gisteren werd het tienjarig VN-jubileum van Máxima gevierd tijdens de jaarlijkse bijeenkomst in New York. Onder anderen secretaris-generaal Guterres sprak warme woorden over haar.</p>
<p>VN-secretaris-generaal Guterres bedankte de koningin voor de afgelopen tien jaar: </p>
<h2>Mohammed bin Salman</h2>
<p>Het afgelopen jaar raakte de koningin ook in opspraak vanwege haar VN-werk. Dat gebeurde nadat ze op de G20-top in Japan met de Saudische kroonprins Mohammed bin Salman in gesprek ging. Terwijl de VN juist aanstuurt op een strafrechtelijk onderzoek naar zijn rol in de moord op journalist Jamal Khashoggi.</p>
<p>Een aantal Kamerleden was op z'n zachtst gezegd verbaasd dat het gesprek tussen Máxima en de Saudische kroonprins was goedgekeurd. Het nieuws dat de Nederlandse regering het VN-werk van de koningin jaarlijks met 150.000 euro ondersteunt, leidde afgelopen weekend eveneens tot wisselende reacties.</p>
<h2>Energie</h2>
<p>Volgens Máxima gaat haar werk voorspoedig, vooral sinds het sinds 2011 beter te meten is. "Meer dan 50 landen hebben strategieën voor inclusieve financiering ontwikkeld. De armoede is verminderd en families hebben meer toegang tot geld voor eten en onderwijs", aldus de koningin.</p>
<p>Zo vertelt ze trots hoe de baas van de centrale bank in Tanzania een jaar na het opzetten van een strategie opbelde dat de doelen bijgesteld moesten worden. Máxima: "Want het ging te goed. Dat bewijst dat het werkt."</p>
<p>Aan stoppen moet ze daarom vooralsnog niet denken. Wel benadrukt ze dat haar prioriteiten liggen bij haar werk als koningin. "Ik probeer daarom zo effectief mogelijk te reizen en ik bespreek veel via de telefoon. Maar het geeft me veel energie. En zolang ik er energie van krijg en het verschil kan maken, blijf ik het doen."</p>
<h2>Nog niet met pensioen</h2>
<p>Van de voorzitter van het VN-orgaan dat Máxima vertegenwoordigt, Tilman Ehrbeck, hoeft ze ook nog lang niet weg. "Ze weet een boeiend verhaal te brengen. De data laten zien dat we de goede richting op gaan en ze weet hoe ze sectoren bij elkaar kan brengen. Ze doet het meesterlijk", aldus Ehrbeck.</p>
<p>"En ja, ze opent deuren als koningin. Er zijn weinigen die met zo'n beetje iedereen ter wereld een afspraak kunnen regelen. Maar dan moet je alsnog weten hoe een boodschap over te brengen. Ze is een van de succesvolste speciaal gezanten die ik ken en ze mag nog lang niet met pensioen."</p><img src="http://feeds.feedburner.com/~r/nosnieuwskoningshuis/~4/aW96nnamVug" height="1" width="1" alt=""/>
