---
layout: post
title: "Groenewegen komt tekort in massasprint, ritzege voor Viviani"
date: Tue, 09 Jul 2019 17:34:55 +0200
category: sport
externe_link: "https://nos.nl/l/2292753"
feature_image: "https://nos.nl/data/image/2019/06/18/557494/1008x567.jpg"
---

<p>Wielrenner Dylan Groenewegen is er niet in geslaagd de massasprint van de vierde Touretappe te winnen. Drie dagen na zijn val in de slotkilometers van de eerste etappe strandde de Jumbo-Visma-renner op de vijfde plaats.</p>
<p>De winst in Nancy ging naar de Italiaan Elia Viviani. De renner van Deceuninck won voor Alexander Kristoff, Caleb Ewan en Peter Sagan.</p>
<p>Groenewegen schoof in de laatste honderden meters snel naar voren, maar hield de benen stil toen hij zag dat de ritzege buiten bereik zou blijven.</p>
<p>Groenewegen boekte dit jaar al tien overwinningen, geen enkele andere sprinter kwam daarbij in de buurt. Het maakte hem de grote favoriet voor de openingsetappe, maar daarin kwam Groenewegen niet aan sprinten toe. Op anderhalve kilometer van de finish ging hij in het gedrang onderuit.</p>
<p>Aan die val hield Groenewegen een gebutste heup en meerdere schaafwonden over. De afgelopen dagen probeerde hij zich zo veel mogelijk te sparen om fit mee te kunnen doen aan de sprint.</p>
<p>Groenewegen slaagde er echter niet in zijn vierde etappezege in de Tour te boeken. Voor Viviani is het de eerste overwinning in de Ronde van Frankrijk.</p>
<p>Slechts drie renners hadden na het vertrek in Reims zin in een dagje in de kopgroep, wetende dat de etappe met een aan zekerheid grenzende waarschijnlijkheid zou eindigen in een massasprint.</p>
<p>Renners van de Belgische ploeg Wanty waren de afgelopen jaren al vaak te vinden in de kopgroep en dat is in deze Toureditie niet anders. Net als gisteren sprong Yoann Offredo weg uit het peloton.</p>
<p>Hij kreeg zijn ploeggenoot Frederik Backaert en de lange Zwitser Michael Schär (1.96 meter) van CCC met zich mee in de rit die slechts twee heuveltjes van de vierde categorie kende.</p>
<p>Zonder er al te veel moeite voor te hoeven doen, kreeg het trio een voorsprong van drie minuten op het peloton. Aan die marge veranderde lange tijd niet veel.</p>
<p>Net als maandag bepaalde Tony Martin (helper van Groenewegen) het tempo, ditmaal kreeg hij hulp van knechten van Ewan.</p>
<h2>Sunweb probeert sprinters te lossen</h2>
<p>Op de laatste klim hoopte Schär, die het van de drie aanvallers het langst wist vol te houden, andermaal een bergpuntje op te rapen.</p>
<p>Daar slaagde hij niet in en dat kwam met name door Sunweb, dat probeerde in het belang van Michael Matthews de pure sprinters te lossen op de Côte de Maron.</p>
<p>Groenewegen zakte in het klimmetje naar achteren, maar kon zich wel handhaven in het peloton. Een massasprint werd daardoor onvermijdelijk.</p>
