---
layout: post
title: "Bertens kansloos onderuit tegen Strýcová op Wimbledon"
date: Sat, 06 Jul 2019 15:55:01 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/_Qlya-bnIO4/2292293"
feature_image: "https://nos.nl/data/image/2019/07/06/561544/1008x567.jpg"
---

<p>Kiki Bertens is er op Wimbledon niet in geslaagd zich te plaatsen voor de vierde ronde. De nummer vier van de wereld, vorig jaar nog kwartfinaliste op het Londense gras, kon het niet bolwerken tegen de Tsjechische Barbora Strýcová: 5-7, 1-6.</p>
<p>Vanaf het begin probeerde Bertens gaten te vinden in de solide verdediging van de 33-jarige Strýcová (WTA-54), die aan haar zestiende Wimbledon bezig is en vijf jaar geleden de laatste acht haalde. De gedreven spelende routinier bleek op bijna alles een antwoord te hebben.</p>
<h2>Zes breakpoints</h2>
<p>Cruciaal was de game op 4-4 in de eerste set, toen Bertens maar liefst zes breakpoints onbenut liet. De game erop slaagde de matig serverende Wateringse, die in de vorige ronde tegen Taylor Townsend al tegen een matchpoint had aangekeken, er zelf in twee breakpoints weg te werken, maar op 5-6 ging het op het derde setpunt voor Strýcová alsnog mis.</p>
<p>Het setverlies ondermijnde het toch al broze zelfvertrouwen bij Bertens, die grossierde in fouten (29 stuks tegenover 16 voor Strýcová) en ook het geluk niet wist af te dwingen. Nadat ze bij 1-2 in de tweede set haar service op love had verloren, was het pleit beslecht.</p><img src="http://feeds.feedburner.com/~r/nossporttennis/~4/_Qlya-bnIO4" height="1" width="1" alt=""/>
