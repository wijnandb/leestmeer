---
layout: post
title: "Brussel geeft groen licht voor Lelystad"
date: Fri, 06 Sep 2019 06:57:57 +0200
categories: 
- entertainment 
- opinie 
externe_link: "https://www.telegraaf.nl/nieuws/1793311936/brussel-geeft-groen-licht-voor-lelystad"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/68dd9322-d075-11e9-a3f1-0217670beecd.jpg"
---

<p class="intro">De Europese Commissie heeft ingestemd met de regeling die het mogelijk maakt om vluchten te verdelen tussen Schiphol en Lelystad Airport. Dat blijkt uit een pdf van het conceptbesluit dat de NOS in handen heeft en online heeft gezet. De lidstaten zijn akkoord gegaan, blijkt uit de brief. Daarmee is een van de belangrijkste hobbels voor het opengaan van de vernieuwde luchthaven genomen.</p> <p>Bronnen bij de Europese Commissie bevestigen aan het ANP dat het besluit voor het eind van de maand naar buiten wordt gebracht, maar willen er inhoudelijk niet op ingaan.</p><p>De luchthaven in Lelystad, die vakantievluchten van Schiphol moet overnemen, zou aanvankelijk al in 2020 open moeten gaan, maar dat moest mede door het uitblijven van toestemming uit Brussel worden uitgesteld.</p><p>Door de toestemming uit Brussel zijn echter nog niet alle problemen opgelost. Bewonersgroepen in Gelderland en Overijssel willen dat de luchthaven pas opengaat als het luchtruim opnieuw is ingedeeld en de geplande laagvliegroutes zijn verdwenen. Ook een uitspraak van de Raad van State over stikstofproblemen zorgt nu al voor extra vertraging.</p><p>Het ministerie wil niet reageren op de inhoud van het document dat naar buiten is gekomen. „We hebben het oordeel van de commissie nog niet”, zegt een woordvoerder. „De notificatieprocedure, die vertrouwelijk is loopt.” De Commissie publiceert voor eind september haar officiële besluit.</p><p>Tegen die tijd hoopt het kabinet ook beter inzicht te hebben in de omvang van en mogelijke oplossingen voor het stikstofprobleem. Een commissie onder leiding van oud-minister Johan Remkes doet daar momenteel onderzoek naar.</p><p>Luchtvaartmaatschappijen die bereid zijn vluchten op Schiphol op te geven krijgen voorrang op Lelystad, staat in de regeling. Voorwaarde is wel dat ze de vluchten op Schiphol teruggeven aan de slotcoördinator op Schiphol of zelf gebruiken voor overstapvluchten. Dit is geldig tot een totaal van 25.000 vluchten per jaar. Na drie jaar volgt een evaluatie. Doel van deze verkeersverdelingsregel is ervoor te zorgen dat er minder vakantievluchten vanaf Schiphol vertrekken, zodat er ruimte ontstaat voor groei van zakelijke en overstapvluchten op de luchthaven.</p>
