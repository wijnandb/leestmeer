---
layout: post
title: "Rutte reageert fel op beschuldiging onder druk zetten planbureaus"
date: Wed, 29 May 2019 16:07:37 +0200
category: politiek
externe_link: "https://nos.nl/l/2286840"
feature_image: "https://nos.nl/data/image/2019/05/29/553398/1008x567.jpg"
---

<p>Premier Rutte heeft op zijn wekelijkse persconferentie fel gereageerd op berichten dat hij vorig jaar het Planbureau voor de Leefomgeving (Pbl) en het Centraal Planbureau (CPB) onder druk heeft gezet om cijfers over het klimaatbeleid niet te publiceren voor Prinsjesdag en het belangrijkste debat van het jaar: de Algemene Politieke Beschouwingen.</p>
<p>"Er is niets vreemd gebeurd, er is niets, nul toegedekt", zei een getergde Rutte. Nieuwsuur meldde gisteren dat Rutte had aangedrongen op uitstel van de publicatie van de doorrekeningen van de voorlopige klimaatplannen, omdat hij het "onwenselijk" vond als de cijfers al op 13 september, vijf dagen voor Prinsjesdag, naar buiten zouden komen.</p>
<p>Rutte betoogde op de persconferentie dat het kabinet met de planbureaus de afspraak had gemaakt dat de cijfers, samen met een kabinetsreactie, eind september gepubliceerd zouden worden. "Toen werd er iemand creatief en kwam het plan om eerder te publiceren. Toen heb ik gezegd: dat vind ik niet verstandig."</p>
<h2>Gebruikelijk</h2>
<p>Volgens de premier is het gebruikelijk dat het kabinet een dag of twintig de tijd krijgt om een reactie te formuleren op dit soort cijfers van bureaus. Als de cijfers direct waren gepubliceerd, zou het bij de Algemene Politieke Beschouwingen over plannen en cijfers gaan waar hij als premier nog niet op kon reageren. Daarom wilde hij dat de cijfers pas na dat debat openbaar zouden worden.</p>
<p>Rutte ontkent dat hij de publicatie heeft tegengehouden. "Dat kan ik helemaal niet. Ik had een mening over het voorstel om eerder te publiceren. De afspraak was eind september. Dit land wordt onbestuurbaar als het kabinet niet tegen bureaus kan zeggen: laten we ons aan de afspraak houden."</p>
<p>Volgende week houdt de Tweede Kamer een debat over de kwestie, op initiatief van de oppositie.</p>
