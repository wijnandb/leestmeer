---
layout: post
title: "Zandvoort in één klap de bochtigste race op de racekalender"
date: Fri, 12 Jul 2019 06:25:58 +0200
categories: 
- sport 
- autosport 
externe_link: "https://nos.nl/l/2293102"
feature_image: "https://nos.nl/data/image/2019/07/12/562859/1008x567.jpg"
---

<p>De Grand Prix van Nederland in 2020 wordt de bochtigste race van allemaal. Geen enkel circuit op de racekalender bestaat procentueel gezien uit zo veel bochten als Zandvoort. Alleen de GP van Brazilië en Spanje komen in de buurt. Ook heeft Zandvoort - op Monaco na - de minste meters recht stuk. Dat blijkt uit een analyse die NOS op 3 maakte van alle circuits waarop de laatste jaren is geracet.</p>
<p>Wat een F1-race spannend maakt en hoe spannend Zandvoort wordt, hebben we onderzocht. Hoe? Dat leggen we je in onderstaande interactive uit:</p>
<p>De combinatie van veel bochten en weinig rechte stukken lijkt op voorhand niet garant te staan voor een spannende race vol inhaalacties. Eerder lieten verschillende coureurs, onder wie Max Verstappen, Sebastian Vettel en Daniel Ricciardo, al weten te vrezen voor een optocht in de duinen.</p>
<p>Ook race-talent Richard Verschoor (18) ziet zo gauw geen plekken waar je makkelijk een tegenstander kan passeren. "Ik denk dat het op twee, heel misschien drie plekken kan. In bocht één, de Tarzanbocht, is het nog het 'makkelijkst'. Maar ook daar is het krap. Als je ballen hebt, zet je 'm aan de binnenkant ernaast. Daar staat ook een muur, dus dat is risicovol."</p>
<p>Hoog op het prioriteitenlijstje van Jan Lammers, sportief directeur van de GP in Zandvoort, staat dan ook: het aantal inhaalplekken op het circuit vermeerderen. "Dat het hier lastig inhalen is, is niet alleen een gegeven maar ook een startpunt. Daarom hebben we gekeken: hoe kunnen we een race creëren waarin er wél ingehaald wordt? Ik zie ons dat nog best wel voor elkaar krijgen."</p>
<p>Lammers doelt op de aanpassingen die nog gedaan worden aan het circuit. Zo wordt het rechte stuk verbreed, de laatste bocht gekanteld en de chicane wijder. Bovendien begint de DRS-zone - de zone die van essentieel belang is bij inhaalacties (zie onderstaande afbeelding) - al vóór de laatste bocht. Dit moet de kans op spektakel in de Tarzanbocht vergroten.</p>
<p>Ook als actie daar uitblijft, valt er toch nog wat te genieten denkt Verschoor: "De pitstops worden heel snel, waardoor er veel verschuivingen plaatsvinden. Daarnaast kun je op verse banden iemand tot foutjes dwingen. Daar heb je geen inhaalplekken voor nodig." Lammers: "En in Monaco kun je helemaal niet inhalen en dat is de populairste Grand Prix op de kalender. Als wij zo'n zelfde status hier kunnen creëren zijn we heel blij."</p>
<p>In podcast De Dag praten we verder over de baan van Zandvoort met coureur Stéphane Kox:</p>
