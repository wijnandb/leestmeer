---
layout: post
title: "Groep Dutchbat-veteranen stapt naar rechter"
date: Thu, 11 Jul 2019 08:04:44 +0200
categories: 
- entertainment 
- opinie 
externe_link: "https://www.telegraaf.nl/nieuws/177965921/groep-dutchbat-veteranen-stapt-naar-rechter"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ccadb40a-a3a1-11e9-9251-0255c322e81b.jpg"
---

<p class="intro">Enkele Dutchbat-veteranen die de val van Srebrenica meemaakten, stappen naar de rechter omdat ze in 1995 op ’een onmogelijke missie’ zijn gestuurd. Dat bevestigt advocaat Michael Ruperti naar aanleiding van een bericht in het AD. De veteranen willen eerherstel, excuses en een symbolisch bedrag, aldus de raadsman.</p> <p>Drie jaar geleden meldden zich ook al zo’n 230 militairen die de Staat voor de rechter wilden slepen. Die massa-claim werd vorig jaar opgeschort omdat minister Ank Bijleveld van Defensie een onderzoek aankondigde naar de problemen die Dutchbat-veteranen nog altijd ondervinden. Ook is ze in gesprek met een werkgroep van Dutchbat-veteranen. „Maar sindsdien heeft een deel van de veteranen het gevoel dat er niets concreets gebeurt”, zegt Ruperti.</p><p>Op dit moment gaat het om een groep van zo’n twintig militairen die opnieuw naar de rechter willen, maar Ruperti verwacht dat uiteindelijk zo’n 100 militairen zich aansluiten.</p><p>Defensie zegt momenteel juist constructieve gesprekken te voeren met Dutchbat-veteranen. Het gaat volgens het departement om een „grote vertegenwoordiging” van de oud-militairen, waarmee naar een oplossing wordt gezocht zodat de veteranen zich weer gewaardeerd voelen. Deze week heeft het ministerie nog gesproken met de groep die de veteranen vertegenwoordigt.</p>
