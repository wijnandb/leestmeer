---
layout: post
title: "Knaven ooggetuige ongeluk Froome: 'Hier gaan maanden overheen'"
date: Thu, 13 Jun 2019 12:52:41 +0200
categories: 
- sport 
- wielrennen 
externe_link: "https://nos.nl/l/2288869"
feature_image: "https://nos.nl/data/image/2019/06/13/556513/1008x567.jpg"
---

<p>Niet alleen ploeggenoot Wout Poels was ooggetuige van de dramatische valpartij van Chris Froome, ook Servais Knaven - ploegleider van de Ineos-formatie - zag de enorme klap die de Brit maakte.</p>
<p>"Opeens, op een recht stuk, ging hij onderuit. Hij ging met zestig per uur recht op een muur af. We zagen meteen dat het behoorlijk ernstig was", laat Knaven weten vanuit het Criterium du Dauphiné.</p>
<p>Froome ging onderuit bij een verkenning van de tijdrit in de Dauphiné. Hij brak zijn rechterdijbeen, rechterelleboog, een heup en enkele ribben en moest logischerwijs ook een streep zetten door zijn deelname aan de Tour de France.</p>
<p>Daarnaast wordt er zelfs gevreesd voor het einde van zijn loopbaan.</p>
<h2>Toevallige ambulance</h2>
<p>Een geluk bij een ongeluk was dat er een ambulance vlakbij was. Knaven: "Op tien meter. Die waren daar een broodje aan het eten om zich klaar te maken voor de wedstrijd. Er was daardoor gelijk medische hulp. Dat was op dat moment heel belangrijk."</p>
<p>Froome heeft inmiddels een eerste operatie van zes uur achter de rug. "Het zijn breuken die weer kunnen genezen, dus hopelijk komt dat allemaal goed. Er gaan heel wat maanden overheen voordat de fiets weer aangeraakt kan worden", zegt Knaven.</p>
<h2>Einde loopbaan?</h2>
<p>Vrezen voor het einde van de loopbaan van Froome doet de Nederlander nog niet: "Dat is altijd afwachten, dat weet je niet. Dat is moeilijk in te schatten."</p>
<p>Stelliger is hij als het over dit seizoen gaat. "Dat is voorbij, dat lijkt me wel. Ik ben geen dokter, maar ik denk dat we dat zeker wel kunnen stellen. Laten we hopen dat hij van de winter weer kan opbouwen en weer kan gaan koersen."</p>
