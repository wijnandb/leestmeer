---
layout: post
title: "Afrikaanse CL-finale moet over na VAR-chaos, geen beker voor Espérance"
date: Wed, 05 Jun 2019 21:31:19 +0200
category: sport
externe_link: "https://nos.nl/l/2287790"
feature_image: "https://nos.nl/data/image/2019/06/05/554862/1008x567.jpg"
---

<p>De returnwedstrijd in de finale van de Afrikaanse Champions League moet worden overgespeeld nadat het duel afgelopen vrijdag in chaos was geëindigd. Dat heeft de Afrikaanse voetbalbond (CAF) woensdag besloten tijdens een vergadering in Parijs.</p>
<p>De bizarre afloop van de wedstrijd in Tunis vond zijn oorsprong in een moment in de 59ste minuut. Ismail El Haddad dacht namens het Marokkaanse Wydad Casablanca tegen Espérance uit Tunesië voor de 1-1 te zorgen. Maar scheidsrechter Bakary Gassama keurde de goal af.</p>
<p>De spelers van Wydad vroegen daarop om een raadpleging van de videoscheidsrechter, maar deze bleek vervolgens al de hele wedstrijd niet gewerkt te hebben. Dat was de spelers nooit verteld.</p>
<p>Wydad weigerde verder te spelen zolang de VAR niet werkte. Na een oponthoud van bijna anderhalf uur en vruchteloos overleg tussen de Afrikaanse voetbalbond en officials, werd Espérance uiteindelijk tot winnaar uitgeroepen. De spelers ontvingen de beker en medailles, maar moeten deze nu weer inleveren.</p>
<h2>Neutraal terrein</h2>
<p>Espérance mag nu op neutraal terrein proberen de trofee opnieuw te winnen. De wedstrijd zal pas na 19 juli plaatsvinden, als de Afrika Cup is afgelopen.</p>
<p>De 1-1 uit de heenwedstrijd in Marokko blijft wel staan.</p>
