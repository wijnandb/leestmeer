---
layout: post
title: "Nipkowschijf voor documentaire Stuk, Mieke van der Weij wint radioprijs"
date: Thu, 20 Jun 2019 18:27:49 +0200
category: cultuur
externe_link: "https://nos.nl/l/2289897"
feature_image: "https://nos.nl/data/image/2019/06/20/557934/1008x567.jpg"
---

<p>De VPRO-documentaireserie Stuk heeft de Zilveren Nipkowschijf gewonnen. De prijs voor het beste televisieprogramma wordt jaarlijks uitgereikt door tv-critici en mediajournalisten.</p>
<p>De radioprijs, de Zilveren Reissmicrofoon, is dit jaar voor presentatrice Mieke van der Weij (Omroep MAX), bekend van Nieuwsweekend en Met het Oog op Morgen.</p>
<p>Het vierdelige Stuk gaat over het leven in een revalidatiecentrum in Noord-Holland. Volgens het juryrapport wist regisseur Jurjen Blick van een niet "opwindend of spannend" onderwerp een vierluik te maken, waarbij "je als kijker van het begin tot het einde op het puntje van je stoel zit".</p>
<p>Andere genomineerden waren de jeugdserie Zeven kleine criminelen, ook van de VPRO, en documentairemaker Sinan Can (BNNVARA) met meerdere documentaires over het Midden-Oosten.</p>
<h2>Radioprijs</h2>
<p>Over Zilveren Reissmicrofoon-winnaar Mieke van der Weij schrijft de jury: "Mieke van der Weij is een soort vleesgeworden BBC-model, want Mieke is Mieke en geen boegbeeld van welke omroep dan ook. AVRO, TROS, VPRO, HOS, NOS en nu Omroep MAX. Mieke van der Weij schuift ergens aan zonder zich meteen te bekeren tot de eventuele opvattingen van haar werkgevers."</p>
<p>Voor de Zilveren Reissmicrofoon waren ook presentator Felix Meurders, het radioprogramma Mangiare! en de populaire NTR-podcast De Brand in het Landhuis genomineerd.</p>
<p>Jeroen Pauw ontving de Ere Zilveren Nipkowschijf, een oeuvreprijs. Hij voelde zich "heel ongemakkelijk" toen deze onderscheiding in zijn eigen uitzending wereldkundig werd gemaakt.</p>
