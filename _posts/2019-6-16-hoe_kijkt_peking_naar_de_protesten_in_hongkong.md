---
layout: post
title: "Hoe kijkt Peking naar de protesten in Hongkong?"
date: Sun, 16 Jun 2019 21:43:25 +0200
category: nieuws
externe_link: "https://nos.nl/l/2289357"
feature_image: "https://nos.nl/data/image/2019/06/16/557124/1008x567.jpg"
---

<p>De regeringsleider van Hongkong Carrie Lam stelde gisteren de omstreden uitleveringswet al voor onbepaalde tijd uit. En vandaag heeft zij opnieuw haar excuses aangeboden en erkend dat ze tekort is geschoten. Maar dit is niet genoeg voor de inwoners van Hongkong en de protesten gaan door. </p>
<p>Hoe wordt er vanuit Peking naar deze protesten gekeken? En hoe bedreigend is dit voor het leiderschap van Xi Jinping?</p>
<h2>Woede en droefenis</h2>
<p>Volgens China-correspondent Garrie van Pinxteren zijn de inwoners van Hongkong woedend over het geweld dat de politie afgelopen woensdag heeft gebruikt. "Ze willen dat de wet op het uitwijzen van criminelen naar China echt van tafel gaat, uitstel vinden ze niet genoeg."</p>
<p>Maar er is ook veel droefenis op straat vertelt Van Pinxteren. En dat is vanwege een incident van gisteravond. Een betoger hing een spandoek op en probeerde via de steigers van het gebouw naar beneden te klimmen. Hij viel naar beneden. Daarom hullen de demonstranten zich vandaag in het zwart, als teken van rouw. Van Pinxteren: "De mensen hier zien hem als een held die gestorven is voor de vrijheid van Hongkong."</p>
<p>Volgens Garrie van Pinxteren zijn de aanhoudende protesten slecht nieuws voor de Chinese president Xi Jinping. "Ze zijn heel kwaad op hun eigen leider van Hongkong Carrie Lam, maar ze zien haar als een marionet van de Chinese regering. Ze vertrouwen haar niet en ze willen dat ze aftreedt."</p>
<h2>Spanning</h2>
<p>Het is niet de eerste keer dat er onenigheid is over hoeveel autonomie Hongkong heeft, en dat zorgt voor spanningen met Peking. Sinds Hongkong in 1997 overging van Britse in Chinese handen, heeft de regio een aparte status, met eigen wetten en een eigen politiek systeem. Een land, twee systemen is het motto.</p>
<p>Volgens hoogleraar Modern China in Leiden en directeur van de grootste China-denktank van Europa, Frank Pieke was in 1997 een groot deel van de inwoners van Hongkong v贸贸r de dekolonisatie, vrij van de Britten. Zij stonden achter China, voelden zich Chinees en een onderdeel van het moederland, maar de laatste jaren vindt er een omslag plaats.</p>
<p>"De jongere generatie heeft de overdracht door de Britten niet eens meegemaakt, zij hebben die geschiedenis niet. En zij voelen zich meer Hongkongs dan Chinees", aldus Pieke. "Zij ijveren zelf voor onafhankelijkheid, hoewel dat nooit gaat gebeuren. Hongkong kan niet overleven als zelfstandig land."</p>
<h2>Reactie van Peking</h2>
<p>Vanaf 2047 zal China echt de macht krijgen over Hongkong, dit staat in het verdrag dat in 1984 is afgesloten tussen China en het Verenigd Koninkrijk. Dit zorgt volgens Pieke voor een dilemma:</p>
<p>"Wil je Beijing vriendelijk stemmen, en hopen dat ze de huidige status quo handhaven, dan zou het misschien beter zijn niet te protesteren. Want als er veel protest blijft, lopen ze de kans dat ze het tegenovergestelde bereiken van wat ze willen, en dat China hard ingrijpt. Maar China heeft zich hier nog nooit over uitgelaten, dus het is onduidelijk wat er na 2047 gaat gebeuren."</p>
<p>Niet alleen voor de inwoners van Hongkong, maar 贸贸k voor China staat er veel op het spel vertelt Pieke. "Zij zijn bang dat als ze nu teveel toegeven, er een domino-effect optreedt, dat het doorslaat naar Taiwan en Tibet. Uit alles blijkt: er is geen vertrouwen tussen de bewoners van Hongkong en China."</p>
