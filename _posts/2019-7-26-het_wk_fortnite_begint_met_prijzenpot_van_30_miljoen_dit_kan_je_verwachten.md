---
layout: post
title: "Het WK Fortnite begint met prijzenpot van 30 miljoen: dit kan je verwachten"
date: Fri, 26 Jul 2019 07:19:39 +0200
category: cultuur
externe_link: "https://nos.nl/l/2295135"
feature_image: "https://nos.nl/data/image/2019/07/26/566207/1008x567.jpg"
---

<p>Fortnite is met 250 miljoen spelers wereldwijd verreweg het grootste spel ter wereld. Dit weekend is er een WK. Dit is wat je van het evenement in New York kunt verwachten.</p>
<p>Eerst even een stap terug: hoe gaat het spel? Simpel gezegd: spelers verzamelen punten door tegenstanders te killen, en zo lang mogelijk in leven te blijven; wie wint door als laatste over te blijven krijgt de meeste punten.</p>
<p>Ok√©, maar hoe ziet een potje Fortnite met topspelers er eigenlijk uit? Dat is complexer dan je wellicht denkt:</p>
<p>De 200 spelers die dit weekend samenkomen zijn er niet zomaar. Volgens Epic Games, de maker van Fortnite, probeerden 40 miljoen spelers zich te kwalificeren voor het solo- en duotoernooi in het Arthur Ashe Stadium. Daar hadden ze de afgelopen maanden tien weekenden de tijd voor. Alleen de allerbesten zijn dus nu afgereisd naar New York voor het wereldkampioenschap.</p>
<h2>30 miljoen dollar prijzengeld</h2>
<p>In het stadion strijden de spelers voor 22.500 man publiek. Daarnaast kijken er honderdduizenden online mee. Naast de prestige van de winst hebben de spelers ook een ander motief: de prijzenpot.</p>
<p>Aan het solotoernooi op zondag doen honderd spelers mee, en vijftig duo's spelen op zaterdag. Door zich te plaatsen heeft iedere speler al minstens 50.000 dollar gewonnen. Veel spelers zijn tieners. Plaatsing betekent op zich dus al dat je leven flink kan veranderen. De winnaars van ieder toernooi gaan met 3 miljoen dollar naar huis. In totaal wordt er in New York 30 miljoen dollar aan prijzengeld verdeeld, de op een na hoogste prijzenpot in esports ooit. </p>
<h2>Vier Nederlanders</h2>
<p>Er doen vier Nederlanders mee aan het toernooi. Ze komen allemaal uit in de ducompetitie. Het gaat om: Mitr0, Rojo, Lnuef en Quinten. Vooral de 16-jarige Dmitri 'Mitr0' van de Vrie wordt getipt als kanshebber op de hoofdprijs. Hij is een van de topspelers wereldwijd, en speelt samen met de Brit Kyle 'Mongraal' Jackson. Samen hebben de twee het afgelopen jaar al meerdere toernooien gewonnen. Van de Vrie haalde het afgelopen jaar al zo'n 300.000 dollar aan prijzengeld binnen.</p>
<p>De spelers komen op 27 en 28 juli vanaf 19.00 uur Nederlandse tijd in actie. In beide competities worden er zes potjes gespeeld. Het WK Fortnite is hier online te volgen.</p>
