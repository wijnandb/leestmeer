---
layout: post
title: "Weggestuurde Otten doet aangifte van smaad tegen Forum-bestuur"
date: Thu, 25 Jul 2019 03:12:04 +0200
category: politiek
externe_link: "https://nos.nl/l/2294968"
feature_image: "https://nos.nl/data/image/2019/07/25/565856/1008x567.jpg"
---

<p>Senator Henk Otten gaat aangifte doen van smaad tegen het partijbestuur van Forum voor Democratie. De partijtop zette hem gisteren uit de partij vanwege mogelijke fraude. Uit onderzoek zou zijn gebleken dat hij een ongeoorloofde betaling aan een relatie heeft gedaan.</p>
<p>Otten stelt tegenover de NOS dat van fraude absoluut geen sprake is. Hij zegt dat de ongefundeerde beweringen van FvD-bestuurders Thierry Baudet, Rob Rooken en Paul Frentrop zijn naam en reputatie ernstig beschadigen.</p>
<p>De politicus was naar eigen zeggen verbaasd toen hij gisteravond om 19.50 uur een brief van het partijbestuur van Forum voor Democratie kreeg. "Vermoedelijke fraude met overheidssubsidie voor politieke partijen", las hij. Binnenlandse Zaken was toen ook al ingelicht door de partij.</p>
<h2>'Nu is het klaar'</h2>
<p>Otten heeft veel meegemaakt de afgelopen maanden met de partij. Maar dat hij uit de partij zou worden gezet, dat had hij niet zien aankomen, zei hij gisteren tegen de NOS. "Ik heb tot nu toe echt mijn best gedaan in het partijbelang te handelen en heb veel geaccepteerd. Maar nu is het klaar. Dit is beneden alle peil. Pure smaad wat hier gebeurt."</p>
<p>Het is nog maar een paar maanden geleden dat het partijbestuur Otten vroeg uit het partijbestuur te stappen. Officieel vanwege een "greep uit de kas".</p>
<p>Volgens het persbericht op de site van de partij is er sprake van een ernstige vertrouwensbreuk. Sommigen dachten toen al dat niet de financiële perikelen de echte reden waren, maar de kritiek die Otten uitte in NRC op de koers van Baudet. Otten vond en vindt die te rechts en niet breed genoeg.</p>
<p>Na bemiddeling van Kamerlid Hiddema, Baudet was in die dagen ziek thuis, doet Otten een stap terug. De partij komt met een verklaring waarmee de zaak gesust lijkt. Lijkt, want Otten staat al op de kieslijst voor de Eerste Kamer en kan daar niet meer van af. Al snel blijkt ook het fractievoorzitterschap er voor hem niet meer in te zitten.</p>
<p>En wat de partij betreft is het woensdagavond 24 juli helemaal klaar. Op de site van Forum staat dat er bij het opmaken van de jaarrekening over 2018 zaken zijn opgedoken die niet door de beugel kunnen.</p>
<p>Otten zegt daarover: "Het is ongelooflijk. Het gaat om een factuur van 24.000 euro van de B.V. van Robert Baljeu waar onenigheid over is geweest, maar fraude is het zeker niet."</p>
<p>Forum voor Democratie-Statenlid in Noord-Holland Robert Baljeu is in mei door zijn partij uit de fractie gezet. Hij is een vertrouweling van Otten. Een conflict tussen leider Baudet en Otten zou de reden zijn voor de breuk.</p>
<p>"We hebben discussie gehad over of we een deel van de kosten op de internationale stichting zouden boeken", zegt Otten. "Baudet wilde het niet, ik wel. We waren het er niet eens, maar om mij nu van fraude te betichten?"</p>
<h2>'Smoking gun bedacht'</h2>
<p>Otten: "Baudet heeft zijn zin toen doorgezet en nu is er een smoking gun bedacht om van mij af te komen. Ik ben bereid om voor alle leden opening van zaken te verschaffen op de eerstvolgende vergadering."</p>
<p>Dat kan nog weleens heel lastig worden, gezien het feit dat Otten dan geen lid meer is. "Dat is waar, daarom willen ze mij ook royeren voor de ledenvergadering, denk ik. Maar dit is gewoon laag. Dan zal ik mij op een andere manier moeten verdedigen.</p>
<p>Hij zou het prima vinden als de zaak voor de rechter komt. "Er zijn mensen die mijn verhaal kunnen bevestigen. Ik ben bereid om alle uitleg te verschaffen."</p>
<p>Otten is vastberaden Eerste Kamerlid te blijven. "Baudet en ik hebben de partij opgericht omdat we willen vernieuwen. Alleen sloeg Baudet te veel rechtsaf. Dat boreale gepraat en die rare opmerkingen over vrouwen zijn meer mensen zat. Ik heb me tot nu toe omwille van het partijbelang stil gehouden, maar dat is nu klaar."</p>
<p>Volgens de senator worden partijleden slecht behandeld door fractievoorzitter Baudet. Namen wil hij nog niet noemen. "Maar neem van mij aan dat ze er zijn. Op lokaal, provinciaal en landelijk niveau."</p>
<p>"Toen we de verkiezingen in maart wonnen, zijn we precies twee uur lang leading geweest, prachtig was dat. Maar toen begon Baudet aan zijn speech, met al die agressieve zinnen. Mensen zijn toen al afgehaakt. Bij de Europese verkiezingen erna zag je dat. Maar hij wil niet horen dat we het breder moeten zoeken en anders moeten doen."</p>
<p>Op de vraag of er niets op hemzelf valt aan te merken, zegt hij: "Nou ik ben erg resultaatgericht, dus die energie die daarbij meekomt zal misschien niet iedereen bevallen. Maar ik wil een brede gedegen partij, waarbinnen discussie kan zijn."</p>
<h2>Machtsstrijd?</h2>
<p>Over een machtsstrijd tussen de oprichters van Forum is volgens hem geen sprake. "U moet één ding vooral niet vergeten. Ik heb dit helemaal niet zo gewild. Ik ben keer op keer rustig gebleven en heb me stil gehouden. Ze vonden mij een lastpost en hebben nu iets bedacht om van mij af te komen. Jammer is het wel. Voor al die mensen die op Forum stemden, en nu deze toestanden krijgen. Ja, meer dan jammer."</p>
<p>De redactie heeft Thierry Baudet en het partijbestuur om een reactie gevraagd op dit artikel maar zij verwezen door naar hun site.</p>
