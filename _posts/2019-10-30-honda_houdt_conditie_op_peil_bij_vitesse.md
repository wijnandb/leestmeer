---
layout: post
title: "Honda houdt conditie op peil bij Vitesse"
date: Wed, 30 Oct 2019 13:53:32 +0100
category: nieuws
externe_link: "https://nos.nl/l/2308318"
feature_image: "https://nos.nl/data/image/2019/10/30/588508/1008x567.jpg"
aantal: 202
unieke: 135
bron: "NOS"
---

<p>De Japanse voetballer Keisuke Honda gaat meetrainen bij Vitesse, meldt hij woensdag op Twitter. Honda is al een tijdje clubloos. Bij Vitesse treft hij oude bekenden Leonid Sloetski en technisch directeur Mo Allach.</p>
<p>Laatstgenoemde kent Honda nog van zijn tijd bij VVV Venlo. Allach haalde in 2008 de toen nog onbekende Japanner naar Limburg. Daar speelde hij tot 2010. In die periode groeide Honda uit tot sterkhouder en vedette van de ploeg. Met VVV promoveerde de 33-jarige middenvelder naar de eredivisie.</p>
<p>Door zijn goede prestaties op de Nederlandse velden verdiende Honda in 2010 een miljoenentransfer naar CSKA Moskou. In die periode stond Leonid Sloetski, de huidige trainer van Vitesse, aan het roer bij CSKA. Honda speelde tot 2014 voor de Russische club. Daarna kwam hij uit voor AC Milan, het Mexicaanse Pachuca en Melbourne Victory.</p>
<p>Honda speelde 98 interlands voor Japan.</p>
<p>In juli trainde Honda voor het eerst sinds zijn buitenlandse avontuur weer in Nederland. Hij hield toen zijn conditie op peil bij zijn oude liefde VVV, maar tot een terugkeer in De Koel leidde het niet. </p>
<p>Een woordvoerder van Vitesse laat weten dat Honda vrijblijvend meetraint met de Arnhemmers. Donderdag zal hij voor het eerst op het veld staan. </p>
