---
layout: post
title: "'De techwereld heeft een Lieke Martens nodig'"
date: Tue, 21 May 2019 20:55:04 +0200
category: tech
externe_link: "https://nos.nl/l/2285737"
feature_image: "https://nos.nl/data/image/2019/05/21/551622/1008x567.jpg"
---

<p>"Dat tech sexy kan zijn, bewijzen de 500 vrouwen die ik nu voor me zie." Neelie Kroes wijst naar de groep vrouwen voor zich tijdens het evenement Female Tech Heroes. Op de eerste editie van dit evenement, vandaag op de High Tech Campus in Eindhoven, delen topvrouwen uit de techwereld ervaringen. Ervaringen over omgaan met seksisme tot adviezen hoe je jonge meiden aan het denken zet over hun studiekeuze. Kroes is als ambassadeur bij het evenement.</p>
<p>Het evenement moet ervoor zorgen dat er meer vrouwen in de techwereld komen. "Uit onderzoek blijkt dat in Nederland zo'n 15 procent in de techwereld vrouw is", zegt Ingelou Stol, mede-oprichter van Female Tech Heroes. Dat moet diverser, en dat begint bij rolmodellen. "De techwereld heeft een Lieke Martens nodig. Wie weet staat ze op door ons event."</p>
<p>In een door mannen gedomineerde wereld, moet je als vrouw je mannetje kunnen staan. Drie vrouwen uit de techwereld wilden hun ervaringen met ons delen.</p>
<h2>'Doe andere lipstick op'</h2>
<p>Bilim Atli-Veltin (38) test voor TNO materialen in extreme omstandigheden, zoals -250 graden Celsius, om te zien hoe ze reageren. "Met mijn team werk ik aan de nieuwe waterstof-economie. Dat is fantastisch en noodzakelijk voor het klimaat", vertelt ze.</p>
<p>Diversiteit is voor haar heel belangrijk, maar ze ziet wel een struikelblok voor vrouwen die zich, net als zij, op technologische innovatie willen storten. "Wat de techwereld nodig heeft, zijn cursussen voor mannen: 'hoe om te gaan met je eigen vooroordelen en blinde vlekken'?"</p>
<p>Zo vroeg ze na afloop van een presentatie feedback aan haar mannelijke collega's. Hun enige opmerking was: doe volgende keer een andere kleur lipstick op. "Dat raakte me. Ik denk niet eens dat ze dat door hadden." Uiteindelijk heeft ze die lipstick nog heel vaak opgedaan. "Om te laten zien dat ze me niet klein krijgen."</p>
<p>Later werd ze bij TNO tot 'Excellent Researcher of the Year' gekozen.</p>
<h2>'Meedoen aan Masterchef was de groei die ik nodig had'</h2>
<p>Inge Lekkerkerker (41) helpt met haar team bij Accenture bedrijven met al hun technologische vragen. In 2015 besloot ze zich daarnaast ook nog op te geven voor het kookprogramma Masterchef: ze schopte het tot de finale.</p>
<p>"Techbedrijven zouden ruimte moeten geven aan de ontwikkeling van vrouwen. Ze krijgen er vaak medewerkers die gemotiveerder zijn voor terug." Dat ondervond Lekkerkerker zelf toen ze het gevoel had 'vast te zitten' in haar techcarriere en bij haar werkgever om een sabbatical vroeg. Eenmaal vrij besloot ze spontaan om zich op te geven voor Masterchef. "Als je wilt groeien, moet je risico's nemen, zoals Neelie Kroes zegt."</p>
<p>Die ervaring leerde haar dat ze de eigenschappen die ze bezit - snel denken, onder druk kunnen werken - in alle sectoren kan inzetten, van koken tot technologie. Eenmaal terug van haar sabbatical bleek hoezeer ze gemist was. "Mijn werkgever vroeg me wat ik nodig had om te blijven. Die vraag alleen al zorgde ervoor dat ik bleef."</p>
<p>Nu stuurt Lekkerkerker honderd mensen aan en is daarmee zelf een rolmodel geworden in de wereld van technologie.</p>
<h2>'Ik wist niets van API's en XML, en kreeg de baan'</h2>
<p>Martine de Visscher (35) werkt aan technologische innovaties bij Adyen, een betaalservice. "Ik moedig vrouwen vooral aan om ja te zeggen." Zelf solliciteerde ze ooit op een baan als API- en XML-projectleider. Dat leek haar interessant, al had ze er niet eerder van gehoord. "De avond voor mijn sollicitatiegesprek belde ik een bevriende it'er op: of hij me in een uur kon uitleggen hoe die technologie in elkaar stak."</p>
<p>De Visscher kreeg de baan en leerde zichzelf in het jaar erop alles wat het inhield. "Kijk verder dan alleen de functietitel", zegt ze.</p>
<p>Voor mannelijke collega's heeft De Visscher ook een tip. "Steun vrouwen bij elke vorm van seksisme." Vorige week nog was ze op een event in Las Vegas waar een klant zich denigrerend over haar uitliet. "Zulke dingen kan je niet zeggen, zeiden mijn mannelijke collega's tegen die man. Dat steunde me. Ik kan prima mijn mannetje staan, maar ik voelde me door hen een stuk minder alleen."</p>
