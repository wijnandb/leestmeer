---
layout: post
title: "Politie wil kabinet met advertentie bewegen tot verbod knalvuurwerk"
date: Fri, 24 May 2019 08:38:05 +0200
category: binnenland
externe_link: "http://feeds.nos.nl/~r/nosnieuwsbinnenland/~3/RP9rn1Tu6MM/2286071"
feature_image: "https://nos.nl/data/image/2019/05/24/552167/1008x567.jpg"
---

<p>De politie roept het kabinet op om knalvuurwerk en vuurpijlen bij de jaarwisseling te verbieden. De korpsleiding is een campagne gestart en heeft een paginagrote advertentie in het AD geplaatst om aandacht te vragen voor de schade die Oud en Nieuw jaarlijks met zich meebrengt. "Wat een feest zou moeten zijn, blijkt de gevaarlijkste avond van het jaar." De advertentie is mede ondertekend door ruim twintig organisaties en de vier grote steden.</p>
<p>Het standpunt van de politie is niet nieuw. Korpschef Akerboom pleitte twee jaar geleden al voor een verbod op knalvuurwerk en pijlen. En de Onderzoeksraad voor Veiligheid kwam in een rapport tot dezelfde aanbeveling.</p>
<p>De raad zag een belangrijkere rol voor grote georganiseerde shows in gemeenten. Het kabinet besloot niet over te gaan tot een landelijk verbod en liet het aan gemeenten over om eventuele vuurwerkvrije zones aan te wijzen.</p>
<h2>Lappendeken</h2>
<p>In een begeleidend interview zegt korpschef Akerboom dat het beleid "te weinig" brengt en dat de verandering te langzaam gaat. Volgens hem is handhaving van de vuurwerkvrije zones voor agenten onmogelijk. "Het wordt een lappendeken. Daarom pleiten we voor nationaal beleid."</p>
<p>De afgelopen jaarwisseling belandden zo'n vierhonderd mensen met vuurwerkletsel op de spoedeisende hulp van het ziekenhuis. Dat waren er minder dan een jaar eerder, maar tegelijkertijd kwamen er wel twee mensen om door vuurwerkletsel.</p>
<h2>Evaluatie afwachten</h2>
<p>Het kabinet beslist binnenkort hoe het verder moet met het vuurwerk. Hoe dat zal aflopen, is nog niet duidelijk. Na het besluit van vorig jaar om geen landelijk verbod in te stellen, zei het kabinet dat het het aantal incidenten en slachtoffers in de gaten zou blijven houden en de cijfers zou evalueren.</p>
<p>Naar verluidt is het kabinet verdeeld over de kwestie: een deel wil knalvuurwerk en vuurpijlen nu alsnog verbieden, maar een ander deel ziet daar niets in.</p>
<p>Staatssecretaris Van Veldhoven wilde er vanochtend weinig meer over kwijt dan dat het kabinet eerst de evaluatie afwacht. Ze benadrukte dat het kabinet vorig jaar het beleid al heeft aangescherpt, dat de overlast vaak per gemeente verschilt en dat daarom de precieze maatregelen aan de individuele gemeenten zijn overgelaten.</p>
<p>Van Veldhoven zei wel dat het kabinet serieus naar het signaal van de politie luistert. Minister Grapperhaus voegde eraan toe dat hij de advertentie heel goed begrijpt en dat hij het debat nog wel een keer wil aangaan. Maar hij benadrukte dat de Kamer zich vorig jaar tegen een algemeen verbod heeft uitgesproken. Ook hij verwees naar de evaluatie die nog moet komen. </p><img src="http://feeds.feedburner.com/~r/nosnieuwsbinnenland/~4/RP9rn1Tu6MM" height="1" width="1" alt=""/>
