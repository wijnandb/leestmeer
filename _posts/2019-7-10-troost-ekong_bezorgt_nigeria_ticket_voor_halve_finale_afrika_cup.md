---
layout: post
title: "Troost-Ekong bezorgt Nigeria ticket voor halve finale Afrika Cup"
date: Wed, 10 Jul 2019 20:01:16 +0200
category: sport
externe_link: "https://nos.nl/l/2292939"
feature_image: "https://nos.nl/data/image/2019/07/10/562614/1008x567.jpg"
---

<p>Nigeria heeft ten koste van Zuid-Afrika de halve finales van de Afrika Cup bereikt. William Troost-Ekong, geboren in Haarlem en oud-speler van FC Groningen en FC Dordrecht, maakte in de 89ste minuut de winnende goal: 2-1.</p>
<p>Bij Nigeria speelden ook oud-eredivisiespelers Kenneth Omeruo (ADO Den Haag) en Ahmed Musa (VVV) mee. Zij zagen hun land in de eerste helft op voorsprong komen door een goal van Samuel Chukwueze.</p>
<p>Na rust beperkte Nigeria zich vooral tot tegenhouden, terwijl Zuid-Afrika de aanval koos. Dat leidde twintig minuten voor tijd tot de verdiende gelijkmaker. Bongani Zungu kopte binnen uit een vrije trap, die via een Nigeriaan van richting werd veranderd. De grensrechter dacht aan buitenspel, maar op advies van de VAR werd de treffer (terecht) goedgekeurd.</p>
<p>Het leek daarna op een verlenging uit te draaien, maar bij een hoekschop dook doelman Ronwen Williams van Zuid-Afrika onder de bal door. Troost-Ekong stond op de goede plek om de bal binnen te tikken. In de halve finale speelt Nigeria tegen de winnaar van Ivoorkust-Algerije.</p>
<p>Bij Zuid-Afrika stond Kamohelo Mokotjo (ex-Feyenoord, PEC Zwolle en FC Twente) aan de aftrap. Spartaan Lars Veldwijk mocht invallen en Vitesse-speler Thulani Serero zat de hele wedstrijd op de bank.</p>
<p>Eerder op de dag plaatste Senegal zich als eerste voor de halve finales. Senegal won met de nodige moeite van Benin: 1-0.</p>
<p>Benin had in de poulefase Ghana en Kameroen al op een gelijkspel gehouden en was in de achtste finales verantwoordelijk voor de uitschakeling van Marokko. Ook voor Senegal bleek Benin een stugge tegenstander.</p>
<p>Pas na 70 minuten vonden de Senegalezen een opening in de defensie. Na een combinatie met Liverpool-speler Sadio Mané rondde Idrissa Gueye (Everton) doeltreffend af. Een paar minuten later dacht Mané er 2-0 van te maken, maar de VAR annuleerde zijn goal wegens buitenspel.</p>
<p>Benin eindigde de wedstrijd met tien man, na een rode kaart voor Olivier Verdon. In de halve finale speelt Senegal tegen de winnaar van Madagaskar-Tunesië (donderdag).</p>
