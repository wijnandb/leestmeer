---
layout: post
title: "Becker en Servische pers geagiteerd: 'Heeft Djokovic nu jullie aandacht?"
date: Mon, 15 Jul 2019 10:42:53 +0200
category: sport
externe_link: "https://nos.nl/l/2293560"
feature_image: "https://nos.nl/data/image/2019/07/15/563605/1008x567.jpg"
---

<p>Wereldwijd staan de kranten maandag vol van de historische en langste Wimbledon-finale ooit, tussen Novak Djokovic en Roger Federer. Daarbij wordt de grootsheid van winnaar Djokovic niet voldoende benadrukt, vinden Boris Becker en de Servische pers.</p>
<p>"Nu hij op zestien grandslamtitels is gekomen, moeten de mensen eens wakker worden en de grootsheid van Djokovic aanschouwen", zegt Becker bij de BBC. De Duitser was van 2013 tot en met 2016 de coach van de Serviër.</p>
<h2>Djokovic verpest feestje Roger en Rafa</h2>
<p>Hoeveel Djokovic ook wint, hij kan qua populariteit niet op tegen Federer en Rafael Nadal. "Hij kwam op een feestje dat om Roger en Rafa (Nadal) draaide. Hij werd de party-pooper", aldus Becker. "Novak is er nog niet. Hij wil de beste ooit worden en Federers record van twintig grandslamtitels verbeteren."</p>
<p>Bekijk in de videocarrousel hieronder de samenvatting van de wedstrijd en de interviews op de baan na afloop.</p>
<p>Ook in Djokovic' geboorteland Servië klinkt de roep om meer waardering voor de huidige nummer één van het mondiale tennis. "Als CNN het over het laatste punt heeft, gaat het over de misser van Federer. Aan het succes van Djokovic wordt dan al geen aandacht meer besteed", schrijft de internetkrant Alo.</p>
<p>"Hij zal misschien nooit zo populair worden als Federer of Nadal. Dat ergert Djokovic, maar hij is hun meerdere als het ertoe doet."</p>
<h2>Djokovic amper opgemerkt</h2>
<p>CNN schetst de situatie als volgt: "Djokovic werd de afgelopen twee weken amper opgemerkt op Wimbledon vanwege de kraker tussen Federer en Nadal, de doorbraak van de 15-jarige Coco Gauff en het gemengd dubbelspel van Andy Murray met Serena Williams, maar nu heeft de Serviër ieders aandacht."</p>
<p>Een andere Servische krant, Blic, heeft het over een "aardschok", omdat Djokovic de eerste speler is in 71 jaar die in de Wimbledon-finale matchpoint tegen kreeg en toch de titel wist te pakken. Toch brengt Blic ook nuances aan.</p>
<p>"Wat de statistici niet hebben gemist, is dat Federer in bijna elk segment van het spel beter was. Er zijn echter geen cijfers die aantonen hoe je de belangrijkste punten en titels wint."</p>
<h2>Juichende Servische voetballers</h2>
<p>Blic laat daarbij een Instagram-post zien van de Servische voetbalclub Rode Ster Belgrado. Te zien is hoe de spelers de winst van Djokovic uitbundig vieren, net zoals Dusan Tadic gisteren op het trainingskamp van Ajax flink uit zijn dak ging toen zijn landgenoot het winnende punt had gemaakt.</p>
<p>De Britse The Indepedent vindt dat de titel Federer meer toekomt. "Hij was het grootste deel van de wedstrijd de betere speler en had ook gewonnen als hij niet alle drie de tiebreaks had verloren."</p>
<p>De Zwitser zal zijn wonden moeten likken en krijgt eind augustus bij de US Open een nieuwe kans om zijn 21ste grandslamtitel te veroveren. Pas twee weken daarvoor komt hij in Cincinnati voor het eerst weer in actie. Djokovic speelt een week eerder al in Montreal.</p>
