---
layout: post
title: "Zitting mishandelde agent alsnog deze zomer na klachten op Twitter"
date: Tue, 11 Jun 2019 14:15:32 +0200
category: nieuws
externe_link: "https://nos.nl/l/2288576"
feature_image: "https://nos.nl/data/image/2018/05/04/470402/1008x567.jpg"
---

<p>Een verdachte die zich sterk verzette tijdens zijn aanhouding en daarbij onder meer een agent beet, komt toch nog deze zomer voor de rechter. De agent, Koen Simmers uit Tilburg, maakte zich afgelopen weekend boos op Twitter omdat de man aanvankelijk pas in januari 2020 moest voorkomen. Dat terwijl het kabinet had beloofd om geweld tegen hulpverleners harder aan te pakken.</p>
<p>Nadat de verdachte een valse naam had opgegeven, wilden Simmers en een collega de man meenemen naar het bureau. De verdachte verzette zich hevig, waardoor Simmers blauwe plekken en schaafwonden opliep. De agent deed aangifte van mishandeling en reageerde verontwaardigd op de termijn van dagvaarding.</p>
<p>Het OM reageert op Twitter dat de zitting naar voren geschoven wordt, omdat de aanpak van geweld tegen hulpverleners wel degelijk prioriteit heeft.</p>
<p>Hoewel Simmers, ook bestuurslid van de Nederlandse Politiebond, blij is dat de zitting vervroegd kan plaatsvinden, blijft hij kritisch op het systeem.</p>
<p>Bij geweld tegen hulpverleners kan een snelrechtprocedure ingezet worden. Bij snelrecht moet de verdachte binnen zeventien dagen voor de politierechter verschijnen.</p>
<p>Simmers wilde vandaag niet op de zaak reageren. Jan Struijs, voorzitter van de Nederlandse Politiebond, was wel bereikbaar voor commentaar. Snelrechtprocedures komen volgens hem vaak niet van de grond. Hij legt het probleem bij de overbelasting van het Openbaar Ministerie en de rechtbank.</p>
<p>"De stukken zijn in deze zaak tijdig aangeleverd, maar de officier van justitie zit overvol", zegt Struijs. Hij noemt dit "een doorn in het oog van politiemensen die dagelijks aan de frontlijn staan".</p>
<h2>Mooie woorden</h2>
<p>Snelrechtprocedures zouden moeten uitstralen dat geweld tegen politiemensen niet door de beugel kan, volgens Struijs. "Mooie woorden van het kabinet en vanuit de Kamer, maar in de praktijk gebeurt het niet."</p>
<p>De zaak van Simmers staat niet op zichzelf, volgens Struijs. "De hele pijplijn is overbelast". Uit het jaarrapport van 2018 van het Openbaar Ministerie blijkt dat er zo'n 25.000 onbehandelde zaken op de plank liggen.</p>
