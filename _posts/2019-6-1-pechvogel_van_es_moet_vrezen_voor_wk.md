---
layout: post
title: "Pechvogel Van Es moet vrezen voor WK"
date: Sat, 01 Jun 2019 23:35:35 +0200
category: sport
externe_link: "https://www.telegraaf.nl/sport/3678933/pechvogel-van-es-moet-vrezen-voor-wk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/267cfd46-84b8-11e9-85df-02d2fb1aa1d7.jpg"
---

<p class="intro">Het is nog onduidelijk of Kika van Es met de Oranje Leeuwinnen mee kan naar het WK. De linksback heeft zaterdag in het uitzwaaiduel met Australië een breukje in haar middenhandsbeentje opgelopen. Dat heeft onderzoek in het ziekenhuis uitgewezen.</p> <p>De komende dagen moet duidelijk worden of de 27-jarige Ajacied wel of niet mee kan naar Frankrijk, waar op 11 juni het eerste groepsduel wacht met Nieuw-Zeeland als tegenstander. Van Es liep de blessure al vroeg in de wedstrijd op, toen ze na een kopduel verkeerd terecht kwam. Huilend verliet ze het veld.</p><p>De Brabantse miste het WK van vier jaar geleden vanwege de naweeën van een dubbele beenbreuk. Twee jaar geleden was ze basisspeelster tijdens het gouden EK in eigen land. De Oranje Leeuwinnen wonnen het oefenduel met Australië met 3-0. Shanice van de Sanden (twee) en Vivianne Miedema waren in Eindhoven trefzeker.</p>
