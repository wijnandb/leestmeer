---
layout: post
title: "Williams knokt zich langs Riske op Wimbledon, ook Halep naar laatste vier"
date: Tue, 09 Jul 2019 15:50:36 +0200
category: sport
externe_link: "https://nos.nl/l/2292739"
feature_image: "https://nos.nl/data/image/2019/07/09/562304/1008x567.jpg"
---

<p>Serena Williams heeft op Wimbledon de halve finales bereikt. De zevenvoudig kampioene was met 6-4, 4-6, 6-3 te sterk voor Alison Riske, de toernooiwinnares van Rosmalen die in de vorige ronde de nummer één van de wereld Ashleigh Barty had verslagen.</p>
<p>Williams stond voor de veertiende keer in de kwartfinales van Wimbledon en verloor daarin maar twee keer: in 2001 van Jennifer Capriati en in 2007 van Justine Henin.</p>
<p>Riske, die dit seizoen veertien van haar vijftien graswedstrijden had gewonnen, dwong na een break op 4-4 een derde set af. In een boeiend gevecht knokte Riske zich van 1-3 naar 3-3, maar op 3-4 werd ze opnieuw gebroken toen ze een dubbele fout sloeg op Williams' vierde breekkans.</p>
<p>Simona Halep bereikte voor de tweede keer de halve finales van Wimbledon. De 27-jarige Roemeense, die nog nooit in de finale stond in Londen, won met 7-6 (4), 6-1 van Zhang Shuai.</p>
<p>De Chinese nummer vijftig van de wereld stond pas voor de tweede keer in de kwartfinales van een grandslamtoernooi, maar kon de partij wel met enig vertrouwen ingaan: in haar laatste twee duels met Halep ging zij overtuigend met de zege aan de haal.</p>
<p>Ook ditmaal had Zhang aanvankelijk de overhand. Met veel spreiding in haar spel liep ze rap uit naar 4-1, waarna ze vier breekkansen miste om op 5-1 te komen. Halep kwam daarna beter in haar spel. Ze maakte minder fouten, imponeerde met sterke returns en was superieur in de tweede set.</p>
<h2>Agressief</h2>
<p>Waar Halep bijna een uur nodig had om de eerste set naar zich toe te trekken, was ze in de tweede al binnen een halfuur klaar. De nummer zeven van de wereld stond in 2014 voor het laatst bij de laatste vier in Londen.</p>
<p>"Ik heb veel vertrouwen en speel mijn beste grastennis ooit", verklaarde Halep, die vorig jaar op Roland Garros haar enige grandslamtitel veroverde. "Ik probeerde zo agressief als mogelijk te spelen en dat is me gelukt."</p>
