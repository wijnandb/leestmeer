---
layout: post
title: "Prudhomme: ’Mooiste Tour als directeur’"
date: Sun, 28 Jul 2019 17:36:49 +0200
category: sport
externe_link: "https://www.telegraaf.nl/sport/468618713/prudhomme-mooiste-tour-als-directeur"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/85a94196-b14d-11e9-8006-02d2fb1aa1d7.jpg"
---

<p class="intro">Christian Prudhomme heeft zondag, enkele uren voor de start van de slotrit, de balans opgemaakt van de voorbije editie. „Dit was de mooiste Ronde van Frankrijk sinds ik in functie ben”, verklaarde de 58-jarige Fransman, Tour-baas sinds 2007.</p> <p>„Het waren drie buitengewone en onvergetelijke weken”, vertelde Prudhomme. „We kregen enkele geweldige etappes en ik zag veel renners die lef toonden om aan te vallen. Ik denk dan aan een Julian Alaphilippe, Thibaut Pinot, Egan Bernal en Wout van Aert. Ik hoop dat we in de toekomst meer van dit soort ’drang naar voren’ zullen zien.”</p><p>Prudhomme onthoudt vooral de vele emoties die de Tour dit jaar, bij zowel de renners als het publiek, opwekte. „De start in Brussel met Eddy Merckx, hoe fans langs het parcours toen hij passeerde tot tranen toe bewogen waren, zal me altijd bijblijven. Maar ook het ultieme geluk van Bernal toen hij het geel veroverde, of een snikkende Thibaut Pinot bij zijn opgave. En de overlevingstocht van Alaphilippe als leider beroerde uiteraard eveneens.”</p><p>Zondag valt met de 21e rit het doek over de Tour. De traditionele afsluiter vertrekt in Rambouillet en voert de renners over 128 kilometer richting Parijs.</p>
