---
layout: post
title: "Koeman denkt Duitsland pijn te kunnen doen"
date: Thu, 05 Sep 2019 17:23:51 +0200
category: sport
externe_link: "https://nos.nl/l/2300474"
feature_image: "https://nos.nl/data/image/2019/09/05/575179/1008x567.jpg"
---

<p>In Hamburg vervolgt Oranje vrijdag de EK-kwalificatie met de wedstrijd tegen Duitsland. Vertrouwde grond voor Ronald Koeman. In het toenmalige Volksparkstadion versloeg Oranje Duitsland in de halve finales van het EK van 1988. "Een mooie herinnering", stelt Koeman op de persconferentie.</p>
<p>Vrijdag zit hij als bondscoach, die destijds Nederland vanaf de strafschopstip naar 1-1 schoot, langs de lijn. "Duitsland heeft een fantastisch elftal met veel kwaliteit", zei Koeman. "Het ligt heel dicht bij elkaar. Het wordt niet makkelijk voor ons en ook niet voor hen."</p>
<h2>Lessen van vorige drie duels</h2>
<p>Voor de vierde keer in een jaar tijd is Duitsland de tegenstander van Oranje. De drie eerdere wedstrijden kenden wisselend succes en wisselende fases in de wedstrijden zelf. Een 3-0 zege in Amsterdam in oktober vorig jaar, een 2-2 gelijkspel in Gelsenkirchen en in maart een 3-2 nederlaag in Amsterdam.</p>
<p>De afgelopen interlands zijn de afgelopen dagen uitvoerig besproken en geanalyseerd in het Oranjekamp. Volgens Koeman is het niet zo gek dat Oranje meerdere mindere periodes had in die wedstrijden. "Dat wij en Duitsland fases hebben dat we niet domineren, heeft te maken met de kwaliteit van de tegenstander", aldus Koeman.</p>
<p>Met name verdedigend moet het beter, vindt de bondscoach. "Heel vaak gingen we verdedigend helemaal door om te dekken", aldus Koeman. "Met de snelheid van deze tegenstander is dat levensgevaarlijk. Dat soort momenten moet je verminderen. Dat is duidelijk."</p>
<p>"Het stond niet goed in de eerste helft", aldus aanvoerder Virgil van Dijk over de laatste wedstrijd tegen Duitsland. "Dat was een duidelijke conclusie. We weten wat beter moet en gaan het zeker proberen. We willen Duitsland op een bepaalde manier pijn doen en dat gaan we proberen."</p>
<h2>Van Dijk: 'Hoef niet veel te zeggen tegen De Ligt'</h2>
<p>Een belangrijke rol is daarvoor weggelegd voor de verdediging onder aanvoering van Van Dijk en rechts naast hem Matthijs de Ligt. De twee krijgen van Koeman de opdracht om minder naar voren te trekken.</p>
<p>De Ligt kende zoals bekend een moeizame start bij Juventus, maar voor Van Dijk was dat geen reden om daar met zijn verdedigingspartner uitgebreid over te praten. "Ik heb hem gewoon normaal binnen zien komen, niks aan de hand", zei Van Dijk. "Hij is daar heel rustig onder. We hoeven niet veel tegen elkaar te zeggen. Daarna was de focus volledig op wat ons te wachten staat als koppel."</p>
