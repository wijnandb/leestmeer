---
layout: post
title: "Marokkaanse koning pleit in jubileumspeech voor meer gelijkheid"
date: Tue, 30 Jul 2019 14:53:12 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/qI8xF4gf_C8/2295719"
feature_image: "https://nos.nl/data/image/2019/07/30/567228/1008x567.jpg"
---

<p>Nieuw bloed in zijn regering en meer gelijkheid onder zijn bevolking. De toespraak van de Marokkaanse koning Mohammed VI vandaag ter gelegenheid van zijn 20-jarige jubileum als vorst was een nadrukkelijke handreiking naar zijn bevolking, in een roerige tijd voor het Noord-Afrikaanse land.</p>
<p>Het afgelopen jaar schuurde het steeds nadrukkelijker tussen Mohammed en zijn critici. Zo gingen in april in hoofdstad Rabat nog duizenden mensen de straat op om te demonstreren tegen de hoge celstraffen die leiders van de protesten in het Rif-gebied kregen.</p>
<p>Daarnaast voerde Mohammed vorig jaar weer de dienstplicht weer in. Volgens hem om "het burgerschap te versterken" en "jongeren te integreren in het professionele en sociale leven". Zijn critici zagen de invoering alleen als een reactie op de protesten en groeiende onvrede in het noorden, oosten en zuiden, waar amper werk en veel armoede is.</p>
<p>Ondertussen kwam Mohammed zelf onder vuur te liggen vanwege zijn uitgavenpatroon. Volgens Forbes heeft hij een vermogen van meer dan 5 miljard euro en behoort hij tot de rijkste vorsten ter wereld. Vorig jaar was de koning nog op Instagram te zien met zijn nieuwe horloge van een miljoen euro en sinds kort is hij de eigenaar van een immens zeilschip met een prijskaartje van 88 miljoen.</p>
<h2>'Iedereen moet profiteren'</h2>
<p>Toch ziet de meerderheid van de bevolking hem nog steeds als redder, na de jaren van onderdrukking onder zijn vader Hassan II. In zijn toespraak van vandaag ontweek de 55-jarige koning de huidige pijnpunten in zijn land niet.</p>
<p>Mohammed somde de mijlpalen op onder zijn bewind, zoals de aanleg van wegen en de haven van Tanger, die nu de grootste haven van Afrika is. "Maar", zo zei hij, "dit resultaat wordt ondermijnd door het feit dat niet alle lagen van de Marokkaanse samenleving hiervan profijt hebben."</p>
<p>Hij kondigde aan dat hij iets wil doen aan de ongelijkheid in zijn land, bijvoorbeeld met een speciale commissie die later dit jaar met voorstellen moet komen om de sociale ongelijkheid aan te pakken op het gebied van onderwijs, gezondheid en belastingen.</p>
<p>Verder wil de 55-jarige koning zijn regering herschikken. Hij vindt dat er "nieuw bloed" nodig is om aan de behoeften van de bevolking te voldoen. In zijn regering moeten mensen met "een andere mentaliteit" komen, "op basis van verdienste en competentie".</p>
<p>In de jaren dat koning Mohammed aan de macht is, verandert Marokko van een zeer arm naar één van de meest welvarende economieën in Afrika:</p>
<p>Ook verleende de vorst vandaag nog 4764 gevangenen gratie. Hij doet dit vaker, maar dit keer was het aantal groter dan normaal. Onder de vrijgelaten gevangenen zaten tien demonstranten die betrokken waren bij de protesten in het Rif-gebergte.</p>
<p>Bewoners protesteerden daar in 2016 massaal voor meer werk en betere zorg en onderwijs na de dood van een visverkoper. Zo'n duizend demonstranten werden aangehouden en veroordeeld tot gevangenisstraffen tot twintig jaar.</p>
<p>Overigens zijn veel Riffijnen alsnog teleurgesteld over het aantal demonstranten dat nu vrij is gelaten. Na het Suikerfeest dit jaar liet de koning zo'n zestig Riffijnen vrij. Vorig jaar waren dat er bijna 90. Er zitten er nog zo'n 50 vast.</p><img src="http://feeds.feedburner.com/~r/nosnieuwskoningshuis/~4/qI8xF4gf_C8" height="1" width="1" alt=""/>
