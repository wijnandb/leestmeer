---
layout: post
title: "MH17: Poetin ontkent, Maleisische premier twijfelt aan bewijs tegen Rusland"
date: Thu, 20 Jun 2019 22:56:28 +0200
category: nieuws
externe_link: "https://nos.nl/l/2289953"
feature_image: "https://nos.nl/data/image/2019/04/27/546467/1008x567.jpg"
---

<p>Een dag na de presentatie van het internationale onderzoek naar de ramp met vlucht MH17 reageerde de Russische president Vladimir Poetin vandaag persoonlijk. Tijdens zijn jaarlijkse tv-show, waarin hij vragen beantwoordt van burgers, werd hij na afloop gevraagd naar zijn mening over de voorgenomen vervolging van drie Russen en een Oekraïner.</p>
<p>Zoals al vijf jaar gebeurt, ontkent Poetin enige betrokkenheid bij de ramp en zegt hij dat het JIT geen harde bewijzen heeft tegen Rusland. "Er is geen bewijs van Russische betrokkenheid." Volgens het JIT wil Rusland echter niet meewerken aan het internationale onderzoek.</p>
<p>Opvallend was vandaag ook de reactie van de premier van Maleisië. Terwijl het land deel uit maakt van het internationale onderzoeksteam naar de ramp met MH17, waarbij ook 43 Maleisische passagiers omkwamen, twijfelt premier Mahathir Mohamad aan het bewijs dat er is verzameld. Hij noemt het onderzoek "politiek gemotiveerd". En dat is niet voor het eerst.</p>
<p>Premier Mark Rutte kan zich voorstellen dat nabestaanden zeer teleurgesteld zijn en dat de uitlatingen van de Maleisische premier verwarring zaaien. "Dat is de reden dat Buitenlandse Zaken in contact is getreden met Maleisië. Ik vind het correct om eerst af te wachten wat daar uit komt."</p>
<p>Op de vraag of Rutte niet zelf moet bellen, antwoordt hij: "Zo nodig gaat dat allemaal gebeuren, maar stap voor stap: eerst BZ. Eerst afwachten wat er precies aan de hand is in Maleisië", aldus Rutte.</p>
