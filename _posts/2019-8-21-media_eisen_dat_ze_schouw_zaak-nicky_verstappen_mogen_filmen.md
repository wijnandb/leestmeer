---
layout: post
title: "Media eisen dat ze schouw zaak-Nicky Verstappen mogen filmen"
date: Wed, 21 Aug 2019 14:54:00 +0200
category: cultuur
externe_link: "https://nos.nl/l/2298394"
feature_image: "https://nos.nl/data/image/2019/08/21/571556/1008x567.jpg"
---

<p>Grote mediaorganisaties spannen een kort geding aan tegen de rechtbank Limburg en de gemeente Brunssum. Onder aanvoering van het Genootschap van Hoofdredacteuren en de vakbond NVJ eisen ze dat ze de schouw op de Brunssummerheide in de zaak-Nicky Verstappen mogen bijwonen. Die is besloten; er mag behalve de direct bij de zaak betrokkenen niemand bij zijn.</p>
<p>Gisteren werd bekend dat het natuurgebied in Zuid-Limburg waar de 11-jarige jongen in 1998 dood werd gevonden vanaf maandagavond een etmaal is afgesloten voor pers en publiek. Er geldt ook een vlieg- en droneverbod.</p>
<p>NOS-hoofdredacteur en voorzitter van het Genootschap Marcel Gelauff noemt die maatregelen buitenproportioneel. Ook doen ze volgens hem afbreuk aan de persvrijheid. "Het is een belangrijke functie van de pers om op onafhankelijke wijze verslag te kunnen doen van rechtszaken. Van ons wordt verlangd het publiek op neutrale wijze te informeren en controle uit te oefenen op de overheid en de rechtspraak."</p>
<h2>Eén cameraploeg</h2>
<p>Met de schouw proberen de rechters een beter beeld te krijgen van de toenmalige omstandigheden. Zowel de nabestaanden van Nicky Verstappen als verdachte Jos B. zijn aanwezig. Zij zullen samen met de rechters en officieren van justitie drie plaatsen bezoeken, waaronder de plek waar de jongen op kamp was en de plek waar zijn lichaam werd gevonden.</p>
<p>De rechtszaak wordt aangespannen door RTL Boulevard, RTL Nieuws, NOS, Hart van Nederland, Algemeen Dagblad, De Telegraaf, ANP, NU.nl, het Genootschap van Hoofdredacteuren en de NVJ. Zij stellen voor dat één cameraploeg voor alle media de schouw registreert.</p>
<p>Verdachte Jos B. kwam vorig jaar in beeld, na een zoektocht van twintig jaar. We maakten toen deze terugblik:</p>
