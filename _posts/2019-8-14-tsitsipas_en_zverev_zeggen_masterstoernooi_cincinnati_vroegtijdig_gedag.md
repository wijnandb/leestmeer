---
layout: post
title: "Tsitsipas en Zverev zeggen masterstoernooi Cincinnati vroegtijdig gedag"
date: Wed, 14 Aug 2019 22:58:23 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/CDI-wnW9cRE/2297582"
feature_image: "https://nos.nl/data/image/2019/08/14/570249/1008x567.jpg"
---

<p>Stefanos Tsitsipas is voor het tweede masterstoernooi op rij in een vroeg stadium uitgeschakeld. De Griek verloor net als in Montreal zijn eerste partij. Jan-Lennard Struff was de nummer zeven van de wereld met 6-4, 6-7 (5), 7-6 (6) de baas.</p>
<p>De Duitser (ATP-36), die eerder dit jaar in Barcelona ook al won van Tsitsipas, leunde op zijn keiharde service en dat was vooral in de derde set zichtbaar.</p>
<p>Struff maakte de eerste twintig keer dat zijn eerste opslag in was het punt. De 21ste keer, op 6-5 in de tiebreak, ging het punt naar Tsitsipas. Struff was niet van slag en maakte het twee punten later op zijn vierde matchpoint wel af.</p>
<h2>Ook Zverev verliest</h2>
<p>Alexander Zverev slaagde er weer niet in om een duel in het hoofdschema in Cincinnati te winnen. De Duitser boog met 7-6 (4), 2-6, 4-6 voor de Serviër Miomir Kecmanovic.</p>
<p>Zverev, als zevende geplaatst, deed voor de vijfde keer mee aan het hoofdtoernooi en leed ook zijn vijfde nederlaag. Vorig jaar verloor hij nog van Robin Haase.</p>
<p>De Duitser is bezig aan een ondermaats seizoen. Hij haalde weliswaar twee keer een finale (titel in Genève), maar leed ook 17 nederlagen in 47 partijen.</p>
<p>Tegen Kecmanovic, de nummer 58 op de wereldranglijst, was het weer eens wisselvalligheid troef. Hij maakte een aantal mooie punten, maar verliet ook met liefst 20 dubbele fouten de baan.</p><img src="http://feeds.feedburner.com/~r/nossporttennis/~4/CDI-wnW9cRE" height="1" width="1" alt=""/>
