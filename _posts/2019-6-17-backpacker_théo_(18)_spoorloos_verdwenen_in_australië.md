---
layout: post
title: "Backpacker Théo (18) spoorloos verdwenen in Australië"
date: Mon, 17 Jun 2019 13:13:33 +0200
category: buitenland
externe_link: "https://www.telegraaf.nl/nieuws/1525342948/backpacker-theo-18-spoorloos-verdwenen-in-australie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/47d157f8-910b-11e9-abbe-02d2fb1aa1d7.jpg"
---

<p class="intro">De 18-jarige backpacker Théo Hayez uit Brussel is al twee weken vermist in Australië. De vader van de jongen is naar het continent gevlogen om druk achter de zoektocht te zetten, maar vooralsnog ontbreekt ieder spoor.</p> <p>„Bij mijn vertrek uit België heb ik zijn broertje Lucas beloofd dat ik Théo weer thuis zou brengen. Help me alstublieft om die belofte te houden”, zei de emotionele vader tijdens een gezamenlijk persmoment met de Australische politie. Hij doet onder meer een beroep op Whatsapp om de laatste chatgesprekken van Théo vrij te geven. Het is echter nog maar de vraag of überhaupt aan dat verzoek kan worden voldaan, omdat berichten op de populaire app standaard versleuteld zijn. Vader Laurent begrijpt dat het om vertrouwelijke informatie gaat, „maar het gaat er nu om hulp te bieden aan iemand die in levensgevaar verkeert. Elke minuut telt.”</p><p>Théo verdween op 31 mei. Hij werd voor het laatst gezien in de toeristische kustplaats Byron Bay, in het oosten van het land. Er zijn beelden vrijgegeven waarop de jongvolwassene te zien is in een supermarkt en daar drank koopt. Ook is hij ’s avonds laat gesignaleerd op beelden na het verlaten van een discotheek. Op 1 juni werd zijn telefoon voor het laatst gebruikt. Théo verbleef in een hostel, maar checkte daar nooit uit. Zijn paspoort en spullen lagen nog op zijn kamer.</p><p>Verbijstering</p><p>De politie gaat uit van een misdrijf, maar tast nog in het duister over het hoe en wat. „Er is nog geen enkele indicatie te geven over welke kant de zoektocht op gaat”, zei een woordvoerder, die volgens Nieuwsblad ’verbijsterd’ is over de zaak. Zoektochten langs de rotsachtige kust, met speurhonden en drones, leverden tot nog toe niets op. Via een crowdfundingsactie is zo’n 40.000 euro ingezameld om Théo terug te vinden.</p>
