---
layout: post
title: "Leroy Fer dicht bij contract Feyenoord"
date: Wed, 24 Jul 2019 21:59:01 +0200
categories: 
- sport 
- voetbal 
externe_link: "https://www.telegraaf.nl/sport/1227997096/leroy-fer-dicht-bij-contract-feyenoord"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2ff25bc0-ae5a-11e9-8572-02c309bc01c1.jpg"
---

<p class="intro">Leroy Fer (29) is dicht bij een contract in De Kuip. De man die zijn carriere bij Feyenoord begon laat aan Jaap Stam zien dat hij fysiek flinke stappen maakt en daarom kreeg de man, die formeel gezien alleen meetrainde zonder verbintenis, tegen het Franse Angers een basisplaats.</p> <p>Fer is naar Nederland teruggekeerd voor een tweede periode in het shirt van Feyenoord. Supporters waren in 2011 niet blij dat hij zijn club inruilde voor FC Twente, dat destijds met geld smeet. De fans zagen hem later ook in Engeland spelen en de ervaringen die hij daar opdeed kan Feyenoord wel weer goed gebruiken. Jaap Stam heeft hem er graag bij, zo laat hij weten. ,,Leroy is goed bezig en we kunnen nu zien hoe hij ervoor staat. Dan nemen we een beslissing. Hij is hier niet voor niks’’, aldus Stam, die ook de positieve houding van Fer in de groep roemt.</p><p>Stam kan een beetje extra kwaliteit wel gebruiken. Zijn grootste zorg zal bij Fer de fitheid over een heel seizoen zijn. De middenvelder, die in de eerste helft voor de verdediging opereerde en daar een sterke indruk achterliet, heeft in de afgelopen jaren wat pijntjes en kwaaltjes gehad waardoor hij ook enkele transfers zag mislukken.</p><p>Het middenveld van Feyenoord kan ook wel wat body gebruiken naast nieuwling Liam Kelly (ex-Reading en 1.63 meter klein). Stam liet tegen de Franse Ligue 1-club ook Orkun Kokcu starten. De oefenmeester wil de jeugd wel een kans geven. Maar ook weer niet op te veel posities.</p><p>Feyenoord sloot het partijtje tegen de Fransen in eigen huis af met 2-2. Steven Berghuis tekende voor beide doelpunten aan Feyenoord-zijde.</p><p>Wie niet in actie kwamen tegen de Fransen? Yassine Ayoub en Renato Tapia. Zij zaten niet eens op de reservebank. Ayoub lijkt een zware tijd tegemoet te gaan gelet op de concurrentie in het elftal voor de middenlinie. Tapia kan zich niet vinden in de houding van Feyenoord nu het Russische Lokomotiv Moskou een slordige drie miljoen euro voor hem wil neertellen. Tapia wil nog niet meewerken aan een transfer en blijft om persoonlijke redenen langer bij Feyenoord. In elk geval tot de volgende transferperiode. Feyenoord wil hem niet transfervrij laten vertrekken in 2020. En dat geeft even een beetje gedoe.</p><p>Stam kijkt als coach alleen naar het sportieve aspect en zegt dat de speler welkom is in zijn selectie. Hij vindt dat de spoeling dun is en kan Tapia met zijn interland-ervaring op WK’s en de Copa America goed gebruiken.</p><p>Net als de andere Nederlandse Europa Cup-deelnemers moet Stam zijn ploeg in deze fase bijna klaar hebben voor het eerste grote werk. Het raamwerk staat, maar hij mist nog een echte spits en een nieuwe centrale verdediger. Naast Botteghin had hij vorige week nog Jan-Arie van der Heijden staan, tegen de Fransen mocht Sven van Beek het proberen. Overtuigd lijkt Stam nog niet.</p><p>Op de achtergrond probeert de trainer zich ver van de ontwikkelingen op directie-niveau te houden. Het wachten is op een nieuwe algemeen-directeur, waarvoor Robert Eenhoorn als ideale kandidaat is bestempeld. De AZ-directeur moet op enig moment een beslissing nemen.</p>
