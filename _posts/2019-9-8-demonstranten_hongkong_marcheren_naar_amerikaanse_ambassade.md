---
layout: post
title: "Demonstranten Hongkong marcheren naar Amerikaanse ambassade"
date: Sun, 08 Sep 2019 08:17:11 +0200
category: nieuws
externe_link: "https://nos.nl/l/2300794"
feature_image: "https://nos.nl/data/image/2019/09/08/575769/1008x567.jpg"
---

<p>In Hongkong doen honderden demonstranten mee aan een mars naar de Amerikaanse ambassade. Zwaaiend met Amerikaanse vlaggen proberen ze daarmee de internationale aandacht op zich gericht te krijgen, nadat een dag eerder plannen voor het bezetten van het vliegveld in het water waren gevallen.</p>
<p>De demonstranten gaan nu al ruim drie maanden de straat op. De protesten waren in eerste instantie gericht tegen de invoering van een omstreden wet waarmee burgers aan China zouden kunnen worden uitgeleverd. Regeringsleider Carrie Lam ging woensdag overstag en trok de wet definitief in.</p>
<h2>Eisen verruimd</h2>
<p>In de loop van de weken hebben de demonstranten meer eisen op tafel gelegd. Ze willen een onafhankelijk onderzoek naar het politieoptreden tijdens de demonstraties en eisen dat de bestuurders van Hongkong democratisch gekozen worden. Bestuurders van de stadstaat hebben nu nog de goedkeuring van China nodig. </p>
<p>Gisteren wilden de demonstranten het vliegveld in Hongkong platleggen en al het openbaar vervoer ernaartoe blokkeren. De oproerpolitie wist de actie tegen te houden. Daarop volgden 's avonds weer opstootjes tussen politie en demonstranten.</p>
