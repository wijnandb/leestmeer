---
layout: post
title: "Oud-minister moet getuigen in zaak-Poch"
date: Mon, 24 Jun 2019 13:30:00 +0200
category: binnenland
externe_link: "https://www.telegraaf.nl/nieuws/580036803/oud-minister-moet-getuigen-in-zaak-poch"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9520f8a2-967d-11e9-b635-0217670beecd.jpg"
---

<p class="intro">De advocaten van oud-piloot Julio Poch mogen vijf getuigen horen over zijn uitlevering in 2009 aan Argentinië. Het gaat onder anderen om oud-justitieminister Ernst Hirsch Ballin en oud-directeur Michiel Meijer van Transavia, waar Poch werkte. De overheid verzette zich tegen de verhoren, maar de rechter in Rotterdam wees maandag het verzoek van Poch’s advocaten Geert-Jan en Carry Knoops deels toe. Twee gevraagde getuigen wees de rechter af.</p> <p>De advocaten hebben namens Poch een procedure tegen de Nederlandse staat aangespannen, omdat ze vinden dat Nederland onrechtmatig heeft gehandeld met de indirecte uitlevering van de voormalige Argentijn aan zijn vaderland. Dat gebeurde via Spanje, waar Poch werd gearresteerd toen hij zijn laatste vlucht voor zijn pensionering wilde uitvoeren. Nederland en Argentinië hebben geen uitleveringsverdrag, Spanje en Argentinië wel.</p><p>De inmiddels 67-jarige Poch wil in de procedure aantonen dat er in Nederland sprake was van onzuivere politieke motieven om hem uit te leveren. Hij bereidt een schadeprocedure ter hoogte van 5 miljoen euro voor.</p><p>Argentinië vervolgde hem voor deelname aan de zogeheten dodenvluchten tijdens het dictatoriale regime van Jorge Videla eind jaren tachtig. Daarbij werden tegenstanders van het regime uit vliegtuigen gegooid. Poch werd in 2017 vrijgesproken, maar het hoger beroep loopt nog.</p><p>Het verzoek om ook oud-minister Maxime Verhagen (Buitenlandse Zaken) en een voormalig vicepresident van de rechtbank Den Haag te verhoren, wees de rechter af.</p><p>Behalve Hirsch Ballin en Meijer moeten ook hoofdofficier van justitie Guus Schram, de Argentijn Leonardo Despouy en emeritus hoogleraar internationaal recht Theo van Boven bij de rechter-commissaris verschijnen. Die gaat de verhoren leiden, naar verwachting eind dit jaar.</p>
