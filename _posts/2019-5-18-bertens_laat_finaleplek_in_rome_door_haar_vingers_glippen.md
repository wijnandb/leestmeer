---
layout: post
title: "Bertens laat finaleplek in Rome door haar vingers glippen"
date: Sat, 18 May 2019 15:22:03 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/J3sG7keyq3o/2285241"
feature_image: "https://nos.nl/data/image/2019/05/18/550871/1008x567.jpg"
---

<p>Kiki Bertens is een tweede WTA-finale op rij net misgelopen. Een week na de belangrijkste overwinning in haar carrière, de eindzege op het prestigieuze toernooi van Madrid, strandde ze in Rome in de halve finales.</p>
<p>Bertens verloor op het gravel in Rome van de Britse Johanna Konta (42ste van de wereld) in drie sets: 7-5, 5-7, 2-6. De Nederlandse was tegen het einde van de tweede set slechts twee punten verwijderd van een plek in de eindstrijd.</p>
<p>Ondanks de nipte nederlaag behoort de 27-jarige Bertens, de nummer vier van de wereld, volgende week tot een van de kanshebbers voor de eindzege op Roland Garros. In 2016 was ze al eens halvefinaliste op haar favoriete grandslamtoernooi.</p>
<p>Bertens had het voordeel dat ze na de loodzware exercitie van donderdag - door de regen werkte ze twee partijen op één dag af - rust kreeg op vrijdag. Tegenstander in de kwartfinale Naomi Osaka meldde zich af met een handblessure, wat voor Bertens een vrije doortocht betekende.</p>
<p>Op de gladde gravelbaan in Rome maakt Bertens inderdaad een fitte indruk tegen Konta, die in de Italiaanse hoofdstad knappe zeges had geboekt op Venus Williams en Sloane Stephens.</p>
<p>De eerste set ging met een break aan beide kanten gelijkop, hoewel de 28-jarige Konta in eerste instantie beduidend meer moeite had met haar eigen service dan de Nederlandse.</p>
<p>Beslissend was een lovegame van Bertens bij een 5-4 achterstand, op de service van Konta. Het gaf de Wateringse vertrouwen, want met een aantal schitterende winners haalde ze vervolgens de eerste set in no-time met 7-5 binnen.</p>
<h2>Konta bijt van zich af</h2>
<p>In de tweede set beet Konta opnieuw brutaal van zich af. De Britse brak direct op de service van Bertens, maar slaagde er vervolgens weer niet in om verder uit te lopen.</p>
<p>Bertens won weer twee games op rij, balde haar vuist en knikte vol vertrouwen lachend richting haar coach Raemon Sluiter op de matig gevulde tribune.</p>
<p>Het bleef vervolgens onverminderd spannend in Rome, ook na een korte medische time-out vanwege een flauwgevallen supporter op de tribune. Bertens liet zich daardoor echter niet van de wijs brengen en overleefde op 3-3 twee breakpunten.</p>
<h2>Weer gelijk</h2>
<p>Het mentale tikje kwam er tegen het einde van de tweede set alsnog. Op 5-4 won de Britse drie games op rij, waarmee ze een derde en beslissende set afdwong.</p>
<p>"Ik mis de makkelijkste ballen", klaagde Bertens bij coach Sluiter, nadat ze in de derde set een break achter was komen te staan. De opbeurende woorden van Sluiter hadden vervolgens niet het gewenste effect.</p>
<p>In het vervolg van de wedstrijd, in een uiterste poging een bal te halen, glipte het racket uit Bertens' handen, en raakte een lijnrechter. Gelukkig voor Bertens besliste de hoofdscheidsrechter dat er van opzet geen sprake was.</p>
<p>Daarna was het beste er wel af bij Bertens die zelfs op een dubbele break achterstand kwam. Bij 5-2 op de service van Konta stribbelde ze nog wel even tegen nog wel even, maar dat was onvoldoende om Konta af te houden van de winst.</p>
<h2>Door naar Parijs</h2>
<p>Bertens heeft nu ruim een week om zich voor te bereiden op Roland Garros. Het toernooi in Parijs start op zondag 26 mei. Konta speelt zondag de finale tegen Maria Sakkari uit Griekenland of de Tsjechische Karolina Pliskova.</p><img src="http://feeds.feedburner.com/~r/nossporttennis/~4/J3sG7keyq3o" height="1" width="1" alt=""/>
