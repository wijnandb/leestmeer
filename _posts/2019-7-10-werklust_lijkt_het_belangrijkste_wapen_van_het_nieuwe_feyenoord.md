---
layout: post
title: "Werklust lijkt het belangrijkste wapen van het nieuwe Feyenoord"
date: Wed, 10 Jul 2019 06:08:53 +0200
categories: 
- sport 
- voetbal 
externe_link: "https://nos.nl/l/2292815"
feature_image: "https://nos.nl/data/image/2019/07/10/562416/1008x567.jpg"
---

<p>Eind vorige maand twitterde Feyenoord een filmpje waarin te zien is dat Jaap Stam aan zijn eerste werkdag bij de Rotterdammers begint. De trainer houdt duidelijk niet van acteren en gaat wat ongemakkelijk achter zijn nieuwe bureau zitten.</p>
<p>Veelzeggend is het misschien wel, die ongemakkelijkheid. Want Stam weet dat teren op het rijke verleden van de club vandaag de dag niets waard is. Om weer een rol van betekenis te kunnen spelen in de eredivisie moeten de mouwen worden opgestroopt. En wel nu meteen.</p>
<p>Met Robin van Persie en Tonny Vilhena leverden de Rotterdammers immers enorm veel kwaliteit in en verloren ze bovendien ook nog eens twee iconen van de club. En dat terwijl de achterstand op Ajax en PSV op alle fronten al steeds groter lijkt te worden.</p>
<p>Bekijk hieronder het filmpje dat Feyenoord maakte van Stams eerste werkdag:</p>
<p>Feyenoord gaat dit seizoen terug naar de basis. Te beginnen met keihard werken, zoals ze dat in Rotterdam-Zuid ook graag zien. Het is deze weken in de voorbereiding op het nieuwe seizoen geen uitzondering dat spelers zich al om 8.15 uur moeten melden voor een lange en zware trainingsdag.</p>
<h2>Kringloopwinkel</h2>
<p>Stam zal bij gebrek aan financiële mogelijkheden samen met technisch directeur Sjaak Troost de transfermarkt moeten afstruinen alsof hij een kringloopwinkel bezoekt. Kijken of er tussen de berg koopjes nog spelers zitten die iets te vroeg zijn afgeschreven.</p>
<p>Luciano Narsingh en Liam Kelly werden al gratis bij respectievelijk Swansea City en Reading weggeplukt, Leroy Fer mag tijdens het trainingskamp in Oostenrijk bewijzen dat ook hij nog wel op het hoogste niveau meekan.</p>
<p>En dan is er nog de jeugdopleiding, de belangrijkste levensader van de club. Liefst 33 spelers nam Stam mee naar het Oostenrijkse Scheffau Am Wilden Kaiser, onder wie veel talenten van Varkenoord. Ze zullen nodig zijn tijdens dit seizoen om, zoals het er nu naar uitziet, vooral aanvallen van AZ, Vitesse en FC Utrecht op de derde plaats af te schudden.</p>
<h2>Goed gesprek met Berghuis</h2>
<p>Stam vertelde een goed gesprek te hebben gehad met sterspeler Steven Berghuis. De 27-jarige vleugelaanvaller wil een stap maken in zijn carrière en met de middelen die Feyenoord nu heeft, lijkt de ploeg nog geen serieuze belager voor Ajax en PSV.</p>
<p>De Rotterdammers kwamen Berghuis voor komend seizoen alvast tegemoet met het felbegeerde rugnummer 10, wellicht ook een hint naar de nieuwe positie die hij in het elftal ambieert. En als Berghuis zijn kunsten toch elders wil vertonen, dan moet de geïnteresseerde partij wel rond de twintig miljoen euro neertellen om het doorlopende contract van de speler af te kopen.</p>
<p>Kijkend naar de huidige selectie kan Feyenoord nog best een aardig team opstellen. Punt van aandacht daarbij is wel dat Stam de boel een beetje fit moet houden en de groep niet door schorsingen en blessures wordt uitgedund.</p>
<h2>Nodige impulsen</h2>
<p>Van de huidige kern kwamen alleen Berghuis, Sam Larsson en Jens Toornstra afgelopen seizoen minimaal 25 competitieduels in actie. Nieuweling Kelly speelde dit kalenderjaar amper twee potjes namens Reading, Narsingh kwam in het hele seizoen slechts 43 minuten in actie in de hoofdmacht van Swansea.</p>
<p>Feyenoord hoopt Renato Tapia na zijn finale met Peru op de Copa América nog voor een leuk prijsje te kunnen verkopen, om zo wat financiële ruimte te scheppen voor wat meer versterkingen.</p>
<p>Verder is het voor Stam te hopen dat er wat extra krachten loskomen bij jongens als Nicolai Jørgensen, Yassin Ayoub en Larsson. Stuk voor stuk spelers die een teleurstellend seizoen achter de rug hebben, maar de ploeg wel van de nodige impulsen kunnen voorzien.</p>
<p>Vooralsnog is Stam zelf de grootste aankoop. Voormalig verdediger van wereldklasse, voor wat het waard is. Maar in elk geval wel iemand die weet welke mentaliteit nodig is om de club weer serieus te laten meespelen in de Nederlandse top.</p>
