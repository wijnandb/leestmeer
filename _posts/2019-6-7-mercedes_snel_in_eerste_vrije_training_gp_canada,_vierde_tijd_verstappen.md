---
layout: post
title: "Mercedes snel in eerste vrije training GP Canada, vierde tijd Verstappen"
date: Fri, 07 Jun 2019 17:57:31 +0200
category: sport
externe_link: "https://nos.nl/l/2288044"
feature_image: "https://nos.nl/data/image/2019/06/07/555275/1008x567.jpg"
---

<p>Lewis Hamilton en Valtteri Bottas hebben in de eerste vrije training voor de Grand Prix van Canada een groot gat geslagen met de concurrentie. Hamilton was de snelste met 1.12,767. Bottas volgde met 1.12,914.</p>
<p>Van de concurrentie was Ferrari-coureur Charles Leclerc de beste, maar hij gaf bijna een seconde (1.13,720) toe op Hamilton. Max Verstappen, vorig jaar derde op het circuit van Montreal, tekende voor de vierde tijd (1.13,755).</p>
<p>Van Ferrari wordt in Canada wat verwacht. De dit seizoen nog tegenvallende renstal zou op het circuit in Montreal moeten kunnen profiteren van het grote vermogen van de krachtbron. In de eerste training moesten Leclerc en Sebastian Vettel (vijfde met 1.13,905) de Mercedes-wagens echter duidelijk voor zich dulden.</p>
<p>De vrij rustige trainingen leverden voor Bottas en Vettel wel wat problemen op. Bottas, tweede in de WK-stand, verliet de training nadat de brandstofdruk was verdwenen. Vettel, winnaar in 2018, tikte met de Ferrari even het gras aan en spinde. Hij kon zijn weg vervolgen.</p>
<p>Verstappen, vorig jaar in alle trainingen in Montreal de snelste, liet tijdens de eerste sessie de vloer van de Red Bull vervangen. De Nederlander reed uiteindelijk 26 rondjes. Teamgenoot Pierre Gasly kwam niet verder dan de dertiende plaats.</p>
<p>Hamilton reed zijn snelste ronde vrijdagochtend op de mediumband. Hij was 0,147 seconde sneller dan zijn teamgenoot Bottas, die de zachte band gebruikte. Ferrari en Red Bull meden de zachte band op het stoffige circuit.</p>
