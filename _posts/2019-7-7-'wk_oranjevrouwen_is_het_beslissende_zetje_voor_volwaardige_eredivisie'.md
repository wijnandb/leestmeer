---
layout: post
title: "'WK Oranjevrouwen is het beslissende zetje voor volwaardige eredivisie'"
date: Sun, 07 Jul 2019 17:14:54 +0200
category: nieuws
externe_link: "https://nos.nl/l/2292466"
feature_image: "https://nos.nl/data/image/2019/07/07/561825/1008x567.jpg"
---

<p>De wedstrijd van de Oranjevrouwen in Lyon gaat - ondanks het verlies - hoe dan ook de geschiedenisboeken in: als 'de WK-finale van zondag 7 juli'. Sportmarketeer Bob van Oosterhout denkt dat het ook het beslissende zetje is waarbij vrouwenvoetbal echt geworteld zal raken. "Over vijf jaar hebben we een volwaardige vrouweneredivisie, let maar op."</p>
<p>Van Oosterhout vindt de eredivisie vrouwen nu echt nog een ondergeschoven kindje. "Er komt nauwelijks publiek kijken. Komt ook wel door de clubs zelf. Die zetten zo'n team niet in het stadion maar op een bij-veldje, dat maakt het ook niet aantrekkelijk."</p>
<h2>Behoudende achterban</h2>
<p>De KNVB presenteerde afgelopen vrijdag het competitieprogramma van de eredivisie voor vrouwen. Vrijdag blijft de vaste speelavond maar de zondagmiddag komt erbij. De afgelopen tijden waren vooral de organisatie en de financiën binnen het vrouwenvoetbal een probleem.</p>
<p>"Veel betaald voetbalclubs hebben de stap naar de eredivisie niet eens gezet. Feyenoord doet nog niks met vrouwenvoetbal in de eredivisie. Dat is toch raar voor zo'n grote club. Maar die hebben dan ook een heel behoudende achterban", zegt Van Oosterhout.</p>
<p>De sportmarketeer adviseert bedrijven om de vrouwencompetitie te omarmen en niet te lang te wachten. "Je kunt als bedrijf een statement maken dat je staat voor inclusivity. Dat vrouwen voor jouw bedrijf net zo belangrijk zijn als mannen. Geloof me, dit kan voor een bedrijf heel waardevol zijn. Je moet een lange adem hebben maar de vrouwen worden top. En dan kun je als bedrijf met je steun je voordeel doen."</p>
<p>Een grote klant van Van Oosterhout wilde zes jaar geleden een team adopteren. Maar de Duitse hoofddirectie hield dat tegen. "Nu zegt de Nederlandse directeur tegen mij: dat was echt de grootste fout van mijn leven. Als je al vanaf de start aanwezig bent straalt het op je af. Nu willen meer bedrijven dat doen, maar bedrijven die er vanaf het begin bij waren verdienen de credits."</p>
<h2>Doorbraak</h2>
<p>Na het EK in 2017, waarbij het bedrijfsleven zich amper bemoeide met het vrouwenvoetbal, is er nu sprake van een doorbraak. Het vrouwenvoetbal heeft volgens Van Oosterhout een gezicht gekregen. "We kennen de voetbalsters bij naam, weten wie het zijn. Na hun winst, gaan nu meer meisjes voetballen."</p>
<p>Wat hij grappig vindt is dat het in de Verenigde Staten juist andersom is. "We hebben in Nederland jarenlang last gehad van het feit dat voetbal een mannensport is, in de VS is het volledig andersom."</p>
<p>Maar hoe hou je na dit WK de aandacht voor het vrouwenvoetbal vast? Dat is volgens de sportmarketeer een belangrijke taak voor de KNVB. "De financiën die nu worden gegenereerd in Frankrijk moeten gebruikt worden om de eredivisie impuls te geven. Media-exposure is ook heel belangrijk. De populariteit is nu immens, maar er zijn te weinig teams en is te weinig media-aandacht. Ook spelen de sterren niet in Nederland: 17 speelsters spelen in het buitenland."</p>
<p>Hij noemt het een gat in het Nederlandse vrouwenvoetbal. "Er moet veel geld naar de opleiding, een aantal grote eredivisieclubs doen nog niks met vrouwenvoetbal. Daar moet verandering in komen. Want deze sport is nu echt volwassen aan het worden."</p>
