---
layout: post
title: "Williams laat Muchová kansloos, Keys op tijd weer opgelapt"
date: Fri, 30 Aug 2019 22:17:22 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/7iI8QkaRSaI/2299664"
feature_image: "https://nos.nl/data/image/2019/08/31/573757/1008x567.jpg"
---

<p>Serena Williams is doorgedrongen tot de vierde ronde op de US Open. Zonder veel moeite versloeg de Amerikaanse Karolína Muchová uit Tsjechië in twee sets: 6-3, 6-2.</p>
<p>Williams is in New York op jacht naar haar zevende US Open-titel en haar 24ste grandslamtitel Anders dan in de tweede ronde, toen er veel aan te merken was op het spel van Williams tegen landgenote Caty McNally, liep alles nu van een leien dakje.</p>
<p>De verliezend finaliste van vorig jaar serveerde prima en met haar machtige forehands bracht ze Muchová geregeld in het nauw. De Tsjechische wist op haar beurt Williams met de lengte in haar slagen wel geregeld naar achteren te drukken.</p>
<p>In de tweede set kwam Muchová nog terug van een break achterstand, om een game later haar opslag weer in te leveren.</p>
<p>Madison Keys boekte in New York haar negende opeenvolgende overwinning. Dit keer moest Sofia Kenin er met 6-3, 7-5 aan geloven.</p>
<p>De Amerikaanse nummer tien van de wereld boekte deze maand in Cincinnati, mede dankzij winst op Kenin, de grootste toernooizege uit haar loopbaan. En ook nu maakte ze indruk met haar kanonskogels. Met drie aces op rij serveerde ze de set uit.</p>
<p>De tweede set was aanvankelijk een heel ander verhaal. Plots oogde Keys kwetsbaar op haar opslag en snel bleek waarom: de arts moest eraan te pas komen om haar met wat medicatie weer op te lappen. Daarna ging het als vanouds en kwam ze tegen de talentvolle Kenin niet meer in de problemen.</p>
<h2>Svitolina snel klaar</h2>
<p>Keys treft in de vierde ronde de Oekraïense Jelina Svitolina, die in een vloek en een zucht met 6-2, 6-0 Dajana Jastremska versloeg.</p>
<p>Van spanning was geen moment sprake. De 24-jarige Svitolina, als vijfde geplaatst, won de eerste negen punten en denderde ook in het vervolg over haar vijf jaar jongere landgenote heen. van de 54 punten die ze maakte, kreeg ze er liefst 36 cadeau via een afzwaaier van Jastremska.</p>
<p>Ashleigh Barty had iets meer moeite met Maria Sakkari. De Australische winnares van Roland Garros versloeg de Griekse met 7-5, 6-3. De nummer twee van de wereld is de enige speelster die dit jaar op alle grandslamtoernooien de tweede week haalde.</p>
<h2>Tunesische maakt het Plísková moeilijk</h2>
<p>Karolína Plísková had iets meer moeite om de vierde ronde te halen. De Tsjechische had drie sets nodig tegen de Tunesische Ons Jabeur: 6-1, 4-6, 6-4.</p>
<p>Jabeur had bij negen vorige optredens in grandslamtoernooien alleen op Roland Garros een keer de derde ronde gehaald. De mondiale nummer 62, die nog geen WTA- toernooi won, leek voor Plísková dan ook een simpel te nemen horde te worden.</p>
<p>Jabeur bewees echter in de tweede set dat je met lef en wilskracht ver kunt komen. Ze nam veel risico, zocht de lijnen op en won de set. Diezelfde lijnen waren haar in de derde set echter minder goed gezind, waardoor de derde ronde het eindstation van de Tunesische werd in New York.</p><img src="http://feeds.feedburner.com/~r/nossporttennis/~4/7iI8QkaRSaI" height="1" width="1" alt=""/>
