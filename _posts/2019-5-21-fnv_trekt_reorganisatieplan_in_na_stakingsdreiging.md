---
layout: post
title: "FNV trekt reorganisatieplan in na stakingsdreiging"
date: Tue, 21 May 2019 12:30:48 +0200
categories: 
- financieel 
- economie 
externe_link: "https://nos.nl/l/2285665"
feature_image: "https://nos.nl/data/image/2019/05/16/550529/1008x567.jpg"
---

<p>Het reorganisatieplan van vakbond FNV om 250 van de 1650 banen te schrappen vanwege teruglopende inkomsten, gaat voorlopig niet door. FNV Personeel, de vakbond van medewerkers van de vakbond, dreigde onlangs met een staking vanwege de ontslagen.</p>
<p>"We gaan met elkaar werken aan een aangepast plan dat grondig langs de lat van ons FNV-beleid wordt gelegd en dat op meer draagvlak kan rekenen", zegt FNV-directeur Herman Geerdink. "De urgentie om te bezuinigen is niet verdwenen." De bond zal een nieuw plan met de ondernemingsraad bespreken en ook voorleggen aan FNV Personeel.</p>
<h2>Ultimatum</h2>
<p>FNV Personeel had de bond een ultimatum gesteld tot vanmiddag. Ging het plan niet van tafel, dan zouden er stakingen volgen.</p>
<p>Het aantal leden van de FNV daalt gestaag, de afgelopen zeven jaar met 100.000. Daardoor krijgt de bond minder contributie binnen. FNV wilde daarom bezuinigen en banen schrappen bij ondersteunende diensten op kantoren, zoals advies en dienstverlening. En schoonmaakwerk zou worden uitbesteed, tot verontwaardiging van de werknemers.</p>
