---
layout: post
title: "Waalwijks geblunder bezorgt ADO uiteindelijk eenvoudige zege bij RKC"
date: Sun, 25 Aug 2019 14:12:31 +0200
categories: 
- sport 
- voetbal 
externe_link: "https://nos.nl/l/2298908"
feature_image: "https://nos.nl/data/image/2019/08/25/572417/1008x567.jpg"
---

<p>ADO Den Haag heeft zijn eerste punten van het seizoen binnen. Na drie nederlagen werd in Waalwijk uiterst zakelijk afgerekend met RKC (0-3).</p>
<p>Sprankelend was het nog allerminst wat ADO liet zien tegen de club die vorig seizoen via de play-offs naar de eredivisie promoveerde. Trainer Alfons Groenendijk mocht na het vertrek van Abdenasser El Khayati naar Qatar wat vers bloed aan zijn selectie toevoegen, maar Bilal Ould-Chikh miste bij zijn eerste basisplaats duidelijk nog het ritme om zijn nieuwe club van de nodige creatieve impulsen te voorzien. Nieuweling Pawel Cibicki bleef op de bank.</p>
<h2>Wapen</h2>
<p>Wel kon Groenendijk terugvallen op het gevreesde wapen van zijn elftal. Want als het om standaardsituaties gaat, presteert ADO dit kalenderjaar als een topclub. Uit een hoekschop van John Goossens kopte Tom Beugelsdijk na een kleine twintig minuten de openingstreffer op het bord.</p>
<p>Echt bevrijdend werkte die goal niet, want het was RKC dat net als in de voorgaande wedstrijden met leuk combinatiespel op zoek ging naar doelpunten. Een voorzet van Saïd Bakari werd door Lex Immers bijna in eigen doel getikt, Mario Bilate schoot te slap in en een pegel van Daan Rienstra werd door Robert Zwinkels over getikt.</p>
<p>Voor complimenten over het leuke spel koop je in de eredivisie niets, weet ook trainer Fred Grim van de Waalwijkers uit ervaring. En soortgelijke frustraties over het mislopen van een zege vorige week in Enschede waren er ook na rust, toen RKC (zelfs nog even met een mannetje meer na twee keer geel voor Danny Bakker) met al zijn aanvalslust de treffers aan de overkant erg makkelijk weggaf.</p>
<p>Keeper Kees Heemskerk ging eerst flink in de fout bij een zwabberbal van Tomás Necid, waarna hij zich ook gewonnen moest geven op een zwak genomen penalty van de Tsjech. Aaron Meijers had de strafschop op zijn beurt slim versierd. RKC tuinde er wederom in, waarmee het verschil tussen de twee ploegen onderin de eredivisie op deze snikhete middag treffend werd weergegeven.</p>
<p>Bekijk hieronder de reacties van Tom Beugelsdijk, Alfons Groenendijk en Dylan Vente:</p>
