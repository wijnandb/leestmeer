---
layout: post
title: "Zeerechttribunaal: Rusland moet Oekraïense zeelui vrijlaten"
date: Sat, 25 May 2019 15:26:04 +0200
category: buitenland
externe_link: "http://feeds.nos.nl/~r/nosnieuwsbuitenland/~3/xfUfiKNyv1Y/2286246"
feature_image: "https://nos.nl/data/image/2019/05/25/552431/1008x567.jpg"
---

<p>Rusland moet onmiddellijk 24 Oekraïense zeelui vrijlaten die eind vorig jaar werden vastgezet. Dat heeft het Internationaal Zeerechttribunaal in Hamburg bepaald. Of Rusland daar gehoor aan gaat geven is de vraag, het land erkent het tribunaal niet.</p>
<p>Eind november dwongen Russische militairen drie Oekraïense marineschepen om naar de Krim te varen, nadat ze beschoten en geënterd waren door de Russen. Dit gebeurde nadat de drie schepen de Straat van Kertsj wilden passeren. De bemanningsleden werden daarop meegenomen en diezelfde week nog overgeplaatst naar detentiecentra in Moskou.</p>
<h2>Krim</h2>
<p>De Straat van Kertsj ligt tussen Rusland en het door Rusland geannexeerde schiereiland de Krim. Het is de verbinding tussen de Zwarte Zee en de Zee van Azov, waar zowel Oekraïne als Rusland aan grenst.</p>
<p>Volgens de Russen voeren de Oekraïners met opzet in hun territoriale wateren om de Russen uit te dagen en zo een internationale veroordeling van Rusland uit te lokken. Het land klaagde de 24 zeelieden aan voor grensoverschrijding. Oekraïne zegt dat de schepen alle recht hadden om van de Zwarte Zee door te steken naar de Zee van Azov.</p>
<p>Het incident in november zorgde voor oplopende spanningen tussen Oekraïne en Rusland. De Oekraïense president Porosjenko riep zijn oorlogskabinet bijeen en ook internationaal werd de Russische actie scherp veroordeeld. Zo zei de Amerikaanse president Trump een gepland gesprek onder vier ogen met president Poetin op de G20-top af vanwege de crisis.</p><img src="http://feeds.feedburner.com/~r/nosnieuwsbuitenland/~4/xfUfiKNyv1Y" height="1" width="1" alt=""/>
