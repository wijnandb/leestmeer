---
layout: post
title: "Ajax haalt met Oranje-international Promes opnieuw routinier binnen"
date: Mon, 24 Jun 2019 15:17:48 +0200
category: sport
externe_link: "https://nos.nl/l/2290472"
feature_image: "https://nos.nl/data/image/2019/06/24/558931/1008x567.jpg"
---

<p>Na Daley Blind en Dusan Tadic vorig jaar is Ajax er opnieuw in geslaagd om een routinier vast te leggen. De Amsterdammers nemen Oranje-international Quincy Promes over van Sevilla.</p>
<p>Ajax betaalt een transfersom van 15,7 miljoen euro, een bedrag dat door bonussen nog kan oplopen tot 17,2 miljoen.</p>
<p>De 27-jarige aanvaller tekent een contract voor vijf seizoenen bij Ajax, waar hij een deel van zijn jeugdopleiding genoot. Promes kwam daarna uit voor FC Twente, Go Ahead Eagles, Spartak Moskou en afgelopen jaar Sevilla, dat twintig miljoen euro voor hem over had.</p>
<p>Promes werkte bij Go Ahead Eagles al samen met Ajax-trainer Erik ten Hag. Die liet zich onlangs al ontvallen dat de aanvaller 'het Ajax-DNA' heeft.</p>
<h2>Promes belangrijk in Oranje</h2>
<p>Bij Oranje is Promes een belangrijke pion van bondscoach Ronald Koeman. In de Nations League scoorde hij afgelopen maanden tegen Duitsland en onlangs in de halve finale tegen Engeland. In totaal vond hij in 38 interlands 7 keer het net.</p>
<p>Bij Sevilla had Promes het afgelopen seizoen wat langer nodig om een basisplaats te veroveren. Die kreeg hij uiteindelijk wel, hoofdzakelijk in een rol als opkomende vleugelverdediger. Promes kwam in Spanje tot vijf treffers.</p>
<p>In Moskou maakte hij 66 goals in 135 duels en werd hij in 2017 gekozen tot beste speler van de Russische competitie.</p>
<h2>Varela blijft, leegloop blijft nog uit</h2>
<p>Ajax maakte ook bekend dat doelman Bruno Varela komend seizoen in Amsterdam actief blijft. Met Benfica is een akkoord bereikt over verlenging van de huurovereenkomst, waarin tevens een optie tot koop is opgenomen.</p>
<p>De 24-jarige Varela kwam afgelopen winterstop naar Ajax, waar hij als tweede keeper achter André Onana fungeert. Hij kwam nog niet in actie in officiële duels.</p>
<p>Ajax trok in de aanloop naar het nieuwe seizoen Razvan Marin, Kjell Scherpen, Kik Pierie en Lisandro Martínez aan. Van de verwachte leegloop is nog geen sprake: Matthijs de Ligt, Hakim Ziyech, David Neres en Donny van de Beek zijn allemaal nog Ajacied en onlangs verlengde Ten Hag nog zijn contract.</p>
