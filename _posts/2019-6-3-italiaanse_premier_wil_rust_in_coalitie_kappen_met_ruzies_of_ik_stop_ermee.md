---
layout: post
title: "Italiaanse premier wil rust in coalitie: kappen met ruzies of ik stop ermee"
date: Mon, 03 Jun 2019 20:07:14 +0200
category: nieuws
externe_link: "https://nos.nl/l/2287503"
feature_image: "https://nos.nl/data/image/2019/06/03/554468/1008x567.jpg"
---

<p>De Italiaanse premier Conte heeft genoeg van het geruzie in zijn kabinet. De partijloze eerste minister heeft de Lega en de Vijfsterrenbeweging in een live uitgezonden persconferentie opgeroepen om het land te besturen zonder verdere conflicten. Anders wil hij er voortijdig mee ophouden en komen er wat hem betreft vervroegde verkiezingen.</p>
<p>Conte wees erop dat er een begroting voor volgend jaar moet komen, een ingewikkelde klus omdat er binnen het kabinet totaal verschillende opvattingen over bestaan. De Lega wil de begrotingsregels van de Europese Unie negeren en de belastingen verlagen om de vastgelopen Italiaanse economie weer vlot te trekken. Legaleider en minister van Binnenlandse Zaken Salvini vindt die regels verouderd en schadelijk voor de Italiaanse economie.</p>
<p>Maar er dreigen deze week strafmaatregelen uit Brussel. De Italiaanse staatsschuld is opgelopen tot 132 procent van het bruto binnenlands product, waar binnen de EU 60 procent is toegestaan. De Europese Commissie beslist woensdag of dat tot sancties leidt. Conte wil dat Italië zich aan zijn verplichtingen houdt.</p>
<h2>Overal maling aan</h2>
<p>De verhoudingen binnen het kabinet waren al gespannen, maar sinds de Europese verkiezingen is het helemaal hommeles. De rechts-populistische Lega haalde daarbij een recordoverwinning, terwijl coalitiepartner Vijfsterrenbeweging van Luigi di Maio juist een afstraffing kreeg van de kiezers.</p>
<p>Salvini voelt zich nu oppermachtig. Terwijl Conte nog aan zijn persconferentie bezig was verstuurde hij de ene tweet na de andere, waarin hij lijkt aan te geven dat hij overal maling aan heeft en doorgaat op de ingeslagen weg. "Wij hebben stug doorgewerkt en nooit gereageerd op provocaties en beledigingen, en negen miljoen Italianen hebben dat zondag erkend", schrijft hij.</p>
<p>Behalve over de begroting hebben de coalitiepartijen over vrijwel alle andere grote onderwerpen ruzie, zoals immigratie en het aanpakken van de sterk verouderde infrastructuur van Italië, maar ook over de betekenis van bepaalde feestdagen of wie de schuld moet krijgen van een ongeluk met een cruiseschip in Venetië, afgelopen weekend.</p>
