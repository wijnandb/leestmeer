---
layout: post
title: "Wall Street licht hoger"
date: Mon, 17 Jun 2019 19:35:43 +0200
categories: 
- financieel 
- koersen 
externe_link: "https://www.telegraaf.nl/financieel/414008081/wall-street-licht-hoger"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/686e63dc-9126-11e9-bca3-02d1dbdc35d1.jpg"
---

<p class="intro">De aandelenbeurzen in New York stonden maandag halverwege de handelsdag licht in de plus. Beleggers wachten met smart op het rentebesluit van de Federal Reserve dat woensdag komt. Ook houden ze de ontwikkelingen aan het handelsfront nauwlettend in de gaten, net als de oplopende spanningen rond Iran na de vermoedelijke aanvallen op olietankers in de Golf van Oman.</p> <p>De Dow-Jonesindex stond rond 19.30 uur (Nederlandse tijd) 0,2 procent hoger op 26.134 punten. De breed samengestelde S&amp;P 500 ging 0,2 procent omhoog naar 2892 punten en techbeurs Nasdaq werd 0,8 procent hoger gezet op 7856 punten.</p><p>De Fed begint dinsdag aan zijn beleidsvergadering. Er wordt verwacht dat de koepel van Amerikaanse centrale banken de rente deze keer niet aanpast, maar mogelijk wel de deur op een kiertje zet voor een renteverlaging later dit jaar. President Donald Trump heeft meerdere malen aangedrongen op een renteverlaging door de centrale bank.</p><p>Boeing</p><p>Vliegtuigbouwer Boeing werd 2,2 procent hoger gezet. Topman Dennis Muilenberg zei op de luchtvaartshow van Parijs dat de gewraakte Boeings van het type 737 MAX, die om veiligheidsredenen aan de grond worden gehouden, nog dit jaar weer luchtwaardig zullen zijn. Het bedrijf staat bovendien open voor een nieuwe naam voor het toestel.</p><p>Daarnaast is er overnamenieuws. Farmaceut Pfizer (min 0,3 procent) neemt biotechnoloog Array BioPharma (plus 57,1 procent) over in een deal ter waarde van 11,4 miljard dollar. Array houdt zich bezig met behandeling van kanker. Tevens zou de in New York genoteerde Nederlandse biotechnoloog UniQure (plus 8,9 procent) op zoek zijn naar een koper. Dat is een van de opties in een strategisch onderzoek voor de onderneming.</p><p>Sotheby's</p><p>Veilinghuis Sotheby's schoot ruim 58 procent omhoog nadat het bedrijf een overnamebod ter waarde van 3,7 miljard dollar van BidFair USA heeft geaccepteerd. Dat bedrijf is eigendom van Patrick Drahi, de oprichter van Altice Europe. Hij wil tot 400 miljoen dollar aan aandelen Altice USA (min 2 procent) van de hand doen om de aankoop te bekostigen.</p><p>De euro noteerde op 1,1222 dollar, tegen 1,1230 dollar bij het slot van de Europese beurzen. Een vat Amerikaanse olie kostte 0,4 procent minder op 52,29 dollar. Brentolie daalde 0,9 procent in prijs tot 61,46 dollar per vat.</p>
