---
layout: post
title: "Cillessen en De Jong, gesetteld in Spanje en zelfbewust bij Oranje"
date: Thu, 05 Sep 2019 07:19:56 +0200
category: sport
externe_link: "https://nos.nl/l/2300403"
feature_image: "https://nos.nl/data/image/2019/09/05/575046/1008x567.jpg"
---

<p>Hun rol in de selectie van Oranje is onveranderd, maar Jasper Cillessen en Luuk de Jong stralen een stuk meer vertrouwen uit dan een paar maanden geleden.</p>
<p>De 30-jarige keeper en de 29-jarige spits oogsten op relatief late leeftijd ook in clubverband waardering in een grote Europese competitie.</p>
<p>Cillessen is na een paar jaar bankzitten bij Barcelona eerste keuze bij Valencia, De Jong voelt zich na mislukte uitstapjes bij Newcastle United en Borussia MÃ¶nchengladbach eindelijk begrepen bij Sevilla.</p>
<p>"Mooi dat ik zo'n stap nog mag maken", glundert De Jong, die deze zomer door Sevilla werd overgenomen van PSV. "Ik denk dat het ook wel een club is die bij me past. Het was voor mij al heel snel duidelijk dat deze club het was, waar ik hopelijk nog een paar mooie jaren tegemoet kan gaan."</p>
<p>Cillessen deed op zijn beurt een stapje terug naar Valencia, maar steeg al boven zichzelf uit door vol overtuiging een penalty te pakken in een van zijn eerste optredens. "Ik voel me thuis, ik voel me goed."</p>
<p>"Valencia is een grote en mooie club, het kan er hectisch zijn. Als je ziet hoe de fans tekeer gaan, dat maakt het niet makkelijk. Maar ik weet inmiddels wel wat ik kan en wat ik niet kan. Ik pas me redelijk makkelijk aan, het scheelt een hoop dat ik de taal al machtig was."</p>
<p>De Jong denkt dat er ondanks zijn gevorderde leeftijd nog genoeg voor hem te leren valt. "Ik denk dat je altijd nog beter wordt. Qua ervaring, slimmigheidjes en fysiek. Maar ik blijf wel hoe ik nu ben als speler. Dat wat ik nu elke dag moet laten zien, op het hoogste niveau."</p>
<h2>'Goals komen vanzelf'</h2>
<p>De kopsterke spits maakte in de eerste drie competitiewedstrijden telkens de 90 minuten vol. Maar scoren lukte hem nog niet. "Natuurlijk maak ik liever vandaag dan morgen mijn eerste goal voor de club. Maar die komt vanzelf, daar maak ik me geen zorgen over."</p>
<p>Eindelijk is Cillessen weer eerste keeper, waarmee ook de discussie rond zijn positie in Oranje ten einde is. Want ondanks de spaarzame speelminuten bij Barcelona, was hij voor bondscoach Ronald Koeman altijd eerste keus.</p>
<p>"Dat is vooral voor jullie een dingetje geweest, bij de bondscoach was ik altijd de eerste man", benadrukt Cillessen. "Ik hoop dat ik verder nog dezelfde Jasper Cillessen ben. Ik voel me in elk geval nog steeds hetzelfde."</p>
<h2>Achttien keer invaller</h2>
<p>Voor De Jong zit dat anders. De spits is zich bewust van zijn positie, zeker nadat hij zijn eerste negentien interlands achttien keer als invaller binnen de lijnen kwam.</p>
<p>"Natuurlijk heb ik die rol een beetje geaccepteerd. Maar ik weet ook dat de trainer een andere beslissing kan nemen, als je verwacht dat je veel in de zestien van de tegenstander gaat komen."</p>
<p>De Jong doelt bijvoorbeeld op het EK-kwalificatieduel met het nog puntloze Estland op 9 september. Maar eerst wacht vrijdag Duitsland in het Volksparkstadion van Hamburg.</p>
<p>Nederland moet in groep C als eerste of tweede eindigen om zeker te zijn van EK-deelname, al kan Oranje zich ook nog via een achterdeurtje kwalificeren, mochten Noord-Ierland en Duitsland niet meer te achterhalen zijn.</p>
<p>"Duitsland is zeker een belangrijke wedstrijd. Gezien de stand op dit moment is het wel redelijk belangrijk dat we punten gaan pakken", zegt Cillessen. "Het is de vierde keer in een korte periode dat we tegen Duitsland spelen. Winnen, we hebben in het verleden laten zien dat het kan."</p>
<p>In november vorig jaar werd het in Gelsenkirchen na een 2-0 achterstand in de slotfase nog gelijk, in de wedstrijd van het inmiddels beroemde briefje. En ook mede dankzij de inbreng van stormram De Jong. "Hopelijk ben ik nu niet nodig."</p>
