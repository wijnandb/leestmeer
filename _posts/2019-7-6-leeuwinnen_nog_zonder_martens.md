---
layout: post
title: "Leeuwinnen nog zonder Martens"
date: Sat, 06 Jul 2019 12:20:32 +0200
category: sport
externe_link: "https://www.telegraaf.nl/sport/756434013/leeuwinnen-nog-zonder-martens"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a8baf8d0-9fe3-11e9-b27a-02c309bc01c1.jpg"
---

<p class="intro">De Nederlandse voetbalsters hebben onder grote belangstelling van de media hun laatste training voor de WK-finale afgewerkt. Bondscoach Sarina Wiegman stapte rond 11.30 uur met 22 speelsters het veld op in Oullins, een stadje in de buurt van Lyon. Lieke Martens bleef opnieuw aan de kant. Ze nam buiten beeld van de vele camera’s plaats in de dug-out.</p> <p>De Limburgse volgt hetzelfde aangepaste programma als in de aanloop naar de kwartfinale tegen Italië en de halve finale tegen Zweden. Aan het einde van de training, die alleen het eerste kwartier open was voor de pers, deed ze nog wat loopoefeningen op het veld. De bal raakte de nummer 11 van Oranje niet aan.</p><p>Martens heeft al een tijdje last van een teen. Met pijnstilling kon ze tegen Italië de hele wedstrijd zonder problemen spelen, maar tegen Zweden had de aanvalster van FC Barcelona zoveel last dat ze in de rust vervangen moest worden. Wiegman vertelde vrijdag dat het twijfelachtig is of Martens zondag kan meedoen in de WK-finale tegen de Verenigde Staten, die om 17.00 uur begint. Met Jill Roord als vervangster van Martens tegen Zweden kreeg Oranje na rust wat meer grip op de wedstrijd.</p><p>„Lieke is voor ons een heel belangrijke speler, we willen graag dat ze meedoet”, zei Wiegman. „Maar wat niet kan, dat kan niet. We gaan er nu alles aan doen om haar voor zondag fit te krijgen.” De rest van de selectie is fit en klaar voor de finale. „De spelers zijn na iedere wedstrijd moe. Maar als je wint en je staat in de finale, dan voelt die vermoeidheid niet zo zwaar hoor. Dat geeft zoveel energie.”</p>
