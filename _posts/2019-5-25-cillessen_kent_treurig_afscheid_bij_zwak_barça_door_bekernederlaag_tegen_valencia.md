---
layout: post
title: "Cillessen kent treurig afscheid bij zwak Barça door bekernederlaag tegen Valencia"
date: Sat, 25 May 2019 23:11:46 +0200
category: sport
externe_link: "https://nos.nl/l/2286314"
feature_image: "https://nos.nl/data/image/2019/05/25/552537/1008x567.jpg"
---

<p>Het waarschijnlijke afscheid van Jasper Cillessen bij FC Barcelona is uitgelopen op een deceptie. Met de Nederlander op doel werd de Copa del Rey-finale verloren van Valencia, dat zo eindelijk weer een prijs wist te pakken: 1-2.</p>
<p>Voor Cillessen was de Copa del Rey-finale de kans om dit seizoen binnen de lijnen met Barcelona een prijs te pakken. Bijna zeker speelde de Oranje-international zijn laatste wedstrijd voor de Catalanen. De dertigjarige doelman is zijn rol als tweede keeper beu en wil bij een andere club de eerste keus worden.</p>
<p>Om met een prijs afscheid te nemen, moest er wel worden afgerekend met Valencia. De halvefinalist van de Europa League kent een uitstekend seizoen en is dankzij de vierde plaats in La Liga zeker van deelname aan de Champions League. Winst in de bekerfinale zou de eerste prijs in elf jaar tijd betekenen. Destijds pakte Valencia met Ronald Koeman als trainer de Copa del Rey.</p>
<h2>Beroerd Barça</h2>
<p>Een gehavend Barça, dat onder anderen Marc-André ter Stegen, Luis Suarez, Ousmane Dembélé en Kevin-Prince Boateng miste, kende een beroerde eerste helft. Al vroeg in het duel kreeg Rodrigo na geklungel van Clément Langlet een enorme kans, maar na het passeren van Cillessen gleed Gerard Pigué de bal nog van de doellijn.</p>
<p>Hoewel Barcelona volop balbezit had, werd de ploeg nauwelijks gevaarlijk. Valencia daarentegen des te meer. Eerst schoot Kevin Gameiro snoeihard raak en na ruim een half uur verdubbelde Rodrigo met een kopbal van dichtbij de voorsprong. Cillessen viel bij beide doelpunten weinig te verwijten.</p>
<p>De twee tegenslagen zorgden niet voor een schokeffect bij de Catalanen. Alleen in de slotfase van de eerste helft kwam er van afstand wat gevaar. Lionel Messi testte de handschoenen van Jaume Domènech en ook Ivan Rakitic probeerde het van afstand. Veel had het niet om het lijf.</p>
<h2>Messi staat op</h2>
<p>Barcelona-trainer Ernesto Valverde greep in de rust in, maar de komst van Arturo Vidal en Malcom hielp de landskampioen lange tijd weinig. Het gevaar moest, zoals bijna het hele seizoen al, van Messi komen.</p>
<p>De Argentijn toonde een keer zijn echte klasse door zich tussen drie man vrij te spelen, maar raakte met buitenkant links de paal. Vervolgens schoot Vidal van dichtbij over.</p>
<p>Valencia, met uitblinker Dani Parejo, was gevaarlijk op de counter, maar dankzij een dood spelmoment kwam Barcelona ineens weer terug in de wedstrijd. Domènech keerde de kopbal van Langlet, waarna Messi de rebound binnentikte.</p>
<p>De 2-1 gaf de Catalanen weer wat moed. Het was bovendien de zesde keer dat Messi in een Copa-finale wist te scoren. Het betekende weer eens een nieuw record voor de Argentijn.</p>
<p>Met Piqué als stormram begon Barcelona met de moed der wanhoop aan de slotfase. Het leverde Valencia vooral kansen op in de counter, maar deze werden verprutst.</p>
<p>Zelfs met Cillessen in het zestienmetergebied van Valencia werd er niet gescoord; Guedes slaagde er aan de andere kant in de bal voor een leeg doel naast te schieten. </p>
<h2>Eindelijk weer prijs</h2>
<p>Valencia maakte zodoende een eind aan de droogte wat de prijzen betreft en veroverde voor de achtste keer in de historie de beker. Barcelona besluit het seizoen met 'slechts' de landstitel en zorgen over het spel wanneer Messi zijn niveau niet weet te halen.</p>
<p>Zo bleek ook zaterdagavond maar weer, een avond waarop Cillessen er niet in slaagde zich te onderscheiden en Catalonië waarschijnlijk met een wrange nasmaak achter zich laat.</p>
