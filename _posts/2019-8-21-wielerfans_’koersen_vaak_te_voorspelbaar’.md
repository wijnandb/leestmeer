---
layout: post
title: "Wielerfans: ’Koersen vaak te voorspelbaar’"
date: Wed, 21 Aug 2019 21:06:35 +0200
categories: 
- sport 
- wielrennen 
externe_link: "https://www.telegraaf.nl/sport/1806875226/wielerfans-koersen-vaak-te-voorspelbaar"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ce71d21a-c446-11e9-8fe5-02d2fb1aa1d7.jpg"
---

<p class="intro">De Internationale Wielerunie (UCI) heeft woensdag bekendgemaakt dat er 22.300 wielerfans uit 134 landen deelnamen aan de enquête waarin het grote publiek zijn mening kon geven over het aantrekkelijker maken van het wielrennen op de weg. De helft van de fans vindt de wedstrijden voorspelbaar.</p> <p>„De vragenronde vormt een eerste stap in een groter proces om het wielrennen nog aantrekkelijker te maken, waartoe ook een onderhoud met mensen uit alle geledingen van de sport behoort”, laat de UCI weten. Van de 22.300 respondenten vindt 84 procent de wedstrijden opwindend om te volgen, maar 50 procent betreurt wel het voorspelbare karakter. De meest genoemde oorzaken van de voorspelbaarheid zijn de oortjes (48 procent), de vermogensmeters (40 procent) en de grote budgettaire verschillen tussen de ploegen (39 procent). De concentratie van de betere renners bij enkele teams heeft volgens 71 procent van de bevraagden een negatieve invloed op de spektakelwaarde van de koers.</p><p>Integrale uitzending</p><p>Een integrale uitzending van wedstrijden geniet de voorkeur van 40 procent van de respondenten, 26 procent verkiest een uitzending van de laatste uren voorafgegaan door een samenvatting van de eerste uren. 21 procent heeft voldoende aan een uitzending van de laatste uren zonder voorafgaandelijke samenvatting.</p><p>„Het onderzoek leert ons dat het wielrennen op de weg een positief imago heeft bij de fans, eender wat hun woonplaats is, en dat ze tevreden zijn over de manier waarop het aangeboden wordt”, concludeert UCI-voorzitter David Lappartient. „Maar het toont ook dat er manieren bestaan om de beleving nog te verbeteren, bijvoorbeeld door meer informatie te tonen tijdens de uitzendingen.”</p>
