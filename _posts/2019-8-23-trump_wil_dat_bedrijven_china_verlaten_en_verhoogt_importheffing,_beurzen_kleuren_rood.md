---
layout: post
title: "Trump wil dat bedrijven China verlaten en verhoogt importheffing, beurzen kleuren rood"
date: Fri, 23 Aug 2019 18:46:04 +0200
categories: 
- financieel 
- economie 
externe_link: "https://nos.nl/l/2298687"
feature_image: "https://nos.nl/data/image/2019/08/24/572083/1008x567.jpg"
---

<p>De Amerikaanse president Trump verhoogt importtarieven op sommige Chinese producten. Het gaat volgens Trump om 250 miljard dollar aan goederen uit China, die nu nog belast worden met 25 procent. In oktober gaat dat tarief naar 30 procent.</p>
<p>Het is een reactie op het Chinese besluit om importheffingen te verhogen voor 75 miljard dollar aan Amerikaanse producten. De Chinezen gaan de import van onder meer sojabonen, olie en auto's uit de VS extra belasten.</p>
<p>Eerder twitterde Trump dat Amerikaanse bedrijven in China hun productie naar de VS moeten terughalen. De Amerikaanse beurs reageert heftig op de oplopende handelsoorlog met China. De Dow Jones sloot met een verlies van 2,3 procent.</p>
<p>De Amerikaanse Kamer van Koophandel ziet niets in de oproep van Trump aan bedrijven om China te verlaten. "Hoewel we de frustratie van de president delen, geloven we dat voortdurende, constructieve betrokkenheid de juiste weg is", zei vicevoorzitter Brilliant.</p>
<h2>Lage lonen en expertise</h2>
<p>"Ik denk niet dat veel Amerikaanse bedrijven terug willen naar de VS", zegt senior econoom Raphie Hayat van de Rabobank. "Er is een reden dat ze naar China zijn gegaan: de lage lonen en de expertise die ze daar hebben. Onderzoek van de Amerikaanse Kamer van Koophandel laat ook zien dat bedrijven niet van plan zijn hun productie terug te verhuizen. In 2018 en 2019 gaf maar 6 procent van de Amerikaanse ondernemingen aan dat te willen doen."</p>
<p>Dat betekent niet dat Amerikaanse bedrijven zich per definitie prettig voelen in China, waar de lonen de afgelopen jaren hard zijn gestegen. "In hetzelfde onderzoek steeg het percentage bedrijven dat naar Zuidoost-Azië wil verhuizen dit jaar naar 40 procent. Dan moet je denken aan landen als Vietnam, Thailand, Maleisië en Taiwan", vertelt Hayat. Toch zijn die landen nog niet altijd een goed alternatief voor China, waar onderdelen vanuit de hele wereld aankomen en worden samengevoegd.</p>
<h2>Extra heffingen vanuit China</h2>
<p>De precieze verhoging van de importtarieven op Chinese producten verschilt. Bij soja en olie gaat het om een extra heffing van 5 procent. In het geval van de auto's wordt een eerder geschrapte importheffing van 25 procent opnieuw ingevoerd. Voor sommige auto's komt er nog eens 10 procent bovenop, wat het totaal op 50 procent zou brengen.</p>
<p>De berichten van vandaag zijn een volgende bevestiging dat de vrees voor een alsmaar verder escalerende handelsoorlog terecht is. De Dow Jones sloot dus fors in het rood en ook de AEX sloot 0,9 procent lager.</p>
<p>Ondanks de zorgen op de financiële markten, en de economische groei die op steeds meer plekken flink vertraagt, maakt Trumps economisch adviseur Peter Navarro zich weinig zorgen. De Chinese bekendmaking heeft "absoluut geen impact" op economische groei, zegt hij tegen FOX News.</p>
<p>De voorzitter van de Amerikaanse centrale bank Jerome Powell, ziet meer risico's. In een toespraak zei hij "aanzienlijke risico's" voor de Amerikaanse economie te zien. Trump vroeg zich na de toespraak van Powell op Twitter af wie de "grotere vijand" was: de Chinese president Xi of Powell.</p>
<h2>Wereldhandel neemt af</h2>
<p>De hogere kosten en toegenomen onzekerheid hebben gevolgen voor de omvang van de handel. De wereldhandel is voor het derde kwartaal op rij afgenomen, meldde het Centraal Planbureau vandaag. Vooral de maand juni was zwak, met een afname van 1,4 procent ten opzichte van mei.</p>
