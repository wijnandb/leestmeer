---
layout: post
title: "Groenen glundert nog steeds: 'We staan in finale, rest kan me gestolen worden'"
date: Thu, 04 Jul 2019 15:59:00 +0200
category: sport
externe_link: "https://nos.nl/l/2292029"
feature_image: "https://nos.nl/data/image/2019/07/04/561143/1008x567.jpg"
---

<p>Een dag na het bereiken van de WK-finale doen de Oranjevrouwen logischerwijs even rustig aan. Ze veranderen in Lyon van hotel, begroeten hun familie en werken binnen een hersteltraining af.</p>
<p>"Ik heb weinig geslapen, dus ben wel een beetje moe. Maar eigenlijk kom ik altijd moeilijk in slaap na een wedstrijd. We zijn gewoon heel erg blij dat we in de finale staan", zegt Jackie Groenen.</p>
<h2>Trotse Van Hooijdonk en zingende selectie</h2>
<p>Groenen was tegen Zweden matchwinner met het enige doelpunt van de wedstrijd. "Ik heb heel veel berichtjes gehad. Ook van Pierre van Hooijdonk. Hij hamert er al jaren op dat ik meer moet schieten. 'Ik zei het toch!', zei hij vandaag toen ik hem zag. Hij was wel trots."</p>
<p>Voor een feestje heeft Oranje geen tijd gehad. "Nee, we waren ook laat terug in het hotel natuurlijk. We hebben alleen wat gegeten en wat muziek opgezet. We hebben ons WK-lied van Claudia de Breij gezongen, dat was erg leuk."</p>
<p>Groenen benadrukt nog maar eens hoe sterk het groepsgevoel binnen de Oranjeselectie is. "Het is heel erg fijn om in deze groep te spelen. Het voelt gewoon lekker. Superuitzonderlijk dat we dit allemaal meemaken."</p>
<h2>Kritiek kan Groenen nu gestolen worden</h2>
<p>Ook al staat Nederland in de WK-finale, kritiek is er ook op de ploeg. Het spel vertoont volgens analisten te veel slordigheden, het tempo ligt te laag en sommige spelers komen technisch tekort. Groenen wenst zich daardoor niet van de wijs te laten brengen. "Ik snap waar het vandaan komt, maar ik maak me daar minder zorgen om", zegt ze.</p>
<p>"Het liefst spelen wij ook mooi voetbal met acties en dribbels, maar soms moet het even anders. En dat is ook ok√©. We hebben veel verschillende aspecten in de groep. We staan in finale, de rest kan me gestolen worden."</p>
<p>Af en toe droomt Groenen al weg en ziet ze zichzelf de wereldbeker omhooghouden. Zondag zijn de Verenigde Staten - titelhouder en viervoudig olympisch kampioen - de tegenstander in Lyon.</p>
<p>"Als we in ons eigen spel kunnen komen, kunnen we tussen de linies wat doen en de ruimte achter hun verdediging zoeken. Maar het wordt weer knokken. Dat sowieso", aldus Groenen.</p>
