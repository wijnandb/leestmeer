---
layout: post
title: "Jarige Groenewegen sprint weer naar zege"
date: Fri, 21 Jun 2019 17:24:54 +0200
categories: 
- sport 
- wielrennen 
externe_link: "https://www.telegraaf.nl/sport/178986352/jarige-groenewegen-sprint-weer-naar-zege"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a35321aa-9454-11e9-9a01-02c309bc01c1.jpg"
---

<p class="intro">Dylan Groenewegen heeft zichzelf een fraai verjaardagscadeau gegeven. De topsprinter van Jumbo-Visma won ook de tweede etappe van de ZLM Tour.</p> <p>Groenewegen was op zijn 26e verjaardag de snelste in de laatste meters van een rit over 168 kilometer van Etten-Leur naar Buchten. De Australiër Caleb Ewan eindigde als tweede vlak voor Mike Teunissen, die de leiding in het algemeen klassement overnam van zijn ploeggenoot Jos van Emden bij Jumbo-Visma. De winnaar van de proloog staat nu tweede met een achterstand van twee seconden. Groenewegen klom naar de derde positie en heeft een achterstand van vijf seconden op de nieuwe leider. Hij won donderdag ook al de eerste etappe.</p><p>„Winnen is altijd leuk”, zei Groenewegen aan de finish. „Na mijn valpartij van donderdag was ik niet super. De ploeg heeft mij goed gebracht en had de etappe prima onder controle. De lead-out was er een uit het boekje en dat geeft vertrouwen voor de Tour. Het doel is om de lead-out perfect op elkaar af te stemmen en daar is deze koers ideaal voor”, zei de Amsterdammer die op 6 juli tijdens de eerste etappe van de Ronde van Frankrijk de gele trui wil pakken.</p><p>De Nederlanders Justin Timmermans en Robbie van Bakel gingen met de Belg Jonas Goeman en de Spanjaard Mikel Aristi Gardoki in de aanval. Het kwartet nam een voorsprong van zo’n vier minuten maar werd ruim 3 kilometer voor de finish achterhaald door een aanstormend peloton.</p><p>De ZLM Tour eindigt zondag met een vierde etappe van Eindhoven naar Tilburg.</p>
