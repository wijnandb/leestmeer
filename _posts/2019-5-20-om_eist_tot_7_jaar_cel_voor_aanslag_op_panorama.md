---
layout: post
title: "OM eist tot 7 jaar cel voor aanslag op Panorama"
date: Mon, 20 May 2019 11:47:02 +0200
category: nieuws
externe_link: "https://nos.nl/l/2285517"
feature_image: "https://nos.nl/data/image/2018/06/22/481409/1008x567.jpg"
---

<p>Het Openbaar Ministerie eist gevangenisstraffen van zes en zeven jaar tegen de verdachten van de aanslag op het weekblad Panorama. De verdachten hebben zich volgens het OM schuldig gemaakt aan wapenbezit en aan het veroorzaken van een ontploffing met gevaar voor levens en lichamelijk letsel.</p>
<p>Tegen de 42-jarige Richard Z. eist het OM de zwaarste straf. Hij zou opdracht hebben gegeven voor de aanslag. De andere twee, John P. en Mike van den B., worden gezien als de uitvoerders. P. zou de schutter zijn geweest. Zij hoorden ieder zes jaar tegen zich eisen.</p>
<h2>Aanval op persvrijheid</h2>
<p>Op 21 juni 2018 werd de redactie van Panorama in Amsterdam beschoten met een antitankwapen. Daarbij vielen geen doden of gewonden. De politie pakte vlak daarna drie verdachten op, die allemaal gelieerd zijn aan motorclub Caloh Wagoh.</p>
<p>Het Openbaar Ministerie noemde de aanslag een gerichte aanval op de persvrijheid. Panorama had vlak daarvoor artikelen gepubliceerd over de georganiseerde misdaad. Het blad had onder meer geschreven dat twee verdachten in een rechtszaak over de moord op een Amsterdamse crimineel lid waren van Caloh Wagoh.</p>
<h2>Deels bekent</h2>
<p>De 26-jarige Rotterdammer Mike van den B. verklaarde vandaag in de rechtbank betrokken te zijn geweest bij de aanslag. Hij bestuurde de vluchtauto, maar was naar eigen zeggen niet betrokken bij het afvuren van de raketwerper, meldt RTV Rijnmond.</p>
<p>Van den B. had tot nu toe elke betrokkenheid ontkend. Hij zou eerder niets hebben durven zeggen omdat hij niet wilde opdraaien voor iets wat hij niet heeft gedaan. Ook zei hij dat hij vooraf niet wist waaraan hij begon en zei hij spijt te hebben. "Wat ik wel heb gedaan, daar neem ik mijn verantwoordelijkheid voor."</p>
