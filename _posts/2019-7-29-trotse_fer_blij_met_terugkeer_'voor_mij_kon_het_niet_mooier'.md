---
layout: post
title: "Trotse Fer blij met terugkeer: 'Voor mij kon het niet mooier'"
date: Mon, 29 Jul 2019 08:34:56 +0200
category: sport
externe_link: "https://nos.nl/l/2295581"
feature_image: "https://nos.nl/data/image/2019/07/29/567011/1008x567.jpg"
---

<p>Onder luid applaus verliet Leroy Fer zondag na een uur spelen het veld. De supporters zagen een matig Feyenoord in het oefenduel met Southampton (1-3), dus veel viel er niet te klappen. Maar dit applaus was meer dan oprecht. In Rotterdam-Zuid is men blij dat Fer na acht jaar terug is in De Kuip.</p>
<p>"Het is heerlijk om zo van het veld te gaan", lachte de elfvoudig Oranje-international na afloop. "Fijn om de support van het Legioen te voelen. Het is toch mijn jeugdliefde."</p>
<h2>Jeugdliefde</h2>
<p>De term jeugdliefde is hier wel gerechtvaardigd. Al op jonge leeftijd kwam Fer in de jeugdopleiding van Feyenoord terecht, waarna hij in 2007 uiteindelijk zijn debuut maakte. Het was in de periode waarin de Rotterdammers veel financiÃ«le problemen kenden. Fer ontwikkelde zich desondanks sterk en maakte zelfs zijn debuut in het Nederlands elftal.</p>
<p>Na drie seizoenen Feyenoord wilde Fer zijn contract niet verlengen en hij vertrok naar FC Twente. Een transfer die de nodige voeten in de aarde had, omdat de Rotterdammers aanvankelijk niet akkoord wilden gaan met het bod van de Tukkers.</p>
<p>De supporters reageerden verontwaardigd en getergd op de overstap van Fer en de middenvelder werd zelfs bedreigd. Ook ontving hij een rouwkaart met zijn eigen naam in de brievenbus. Maar Fer hield de rug recht. "FC Twente is op dit moment sportief een betere club dan Feyenoord", liet hij destijds optekenen.</p>
<p>Na twee seizoenen FC Twente koos Fer vervolgens voor het avontuur in het buitenland, waar hij speelde voor Norwich City, Queens Park Rangers en Swansea City. Met die ervaring hoopt hij nu zijn oude liefde Feyenoord een impuls geven.</p>
<p>"Ik heb veel ervaring opgedaan. Zowel in Nederland als in het buitenland", aldus de 29-jarige middenvelder. "Ik speel nu ook meer verdedigend om zo het spel te kunnen verleggen en te verplaatsen. Daar probeer ik mij nu voor in te zetten. Het ligt mij ook wel. Al moet ik nog wel veel werken met de trainers om belangrijk te worden."</p>
<p>Hoewel Fer een oude bekende is, kreeg hij niet zomaar een contract in Rotterdam. Zijn contract bij Swansea werd niet verlengd en in het afgelopen half jaar stond hij maar in vijf wedstrijden binnen de lijnen. Hij moest een contract verdienen. Nu dat is gelukt, is Fer een trots man.</p>
<p>"Voor mij kon het niet mooier. Ik was al dankbaar dat ik mocht meetrainen en dat ik nu een contract afdwing, is extra mooi. Ik heb een aantal gesprekken gehad met trainer Jaap Stam en hij gaf snel aan positief te zijn. Als ik fit zou zijn, zou ik mijn plaatsje krijgen. Hij heeft zich aan zijn woord gehouden en geeft mij direct een goed gevoel."</p>
<h2>Sparta</h2>
<p>Zondag komt Sparta naar De Kuip voor de eerste competitiewedstrijd. Ondanks het verlies tegen Southampton kijkt Fer met vertrouwen naar dat duel. "Als we vaker beter gaan voetballen, maken we een goede kans om de wedstrijd te winnen. Met dit elftal moet Feyenoord natuurlijk winnen van Sparta."</p>
