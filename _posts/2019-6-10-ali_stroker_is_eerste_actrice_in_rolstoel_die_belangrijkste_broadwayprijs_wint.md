---
layout: post
title: "Ali Stroker is eerste actrice in rolstoel die belangrijkste Broadwayprijs wint"
date: Mon, 10 Jun 2019 08:19:46 +0200
category: cultuur
externe_link: "https://nos.nl/l/2288384"
feature_image: "https://nos.nl/data/image/2019/06/10/555818/1008x567.jpg"
---

<p>Actrice Ali Stroker heeft een Tony-award gewonnen voor haar rol in de reprise van de musical Oklahoma!. Het is voor het eerst dat de belangrijkste Broadwayprijs gewonnen is door iemand in een rolstoel.</p>
<p>"Dit is voor elk kind met een beperking dat zichzelf op dit podium vertegenwoordigd wil zien", zei ze toen ze de prijs in ontvangst nam. "Vanaf nu is dat het geval."</p>
<p>Bekijk hieronder de video:</p>
<p>"Als ik zing, heb ik geen beperking. Dan voel ik me het meest krachtig", zei ze voor de ceremonie op de rode loper. "Mijn stem en de mogelijkheid om muziek te maken, heeft me door alle ellende gesleept en gebracht waar ik nu ben."</p>
<p>Stroker (31) raakte toen ze twee jaar was verlamd aan beide benen door een auto-ongeluk. Dat weerhield haar niet van een acteercarri√®re: ze speelde in diverse tv-series en toneelstukken. "Opgroeien in een rolstoel was moeilijk omdat mensen naar je staren. Maar als ik op toneel sta, dan kijken de mensen om de juiste reden - dat voelde machtig", zei ze eerder tegen de zender CBS.</p>
<p>Met acht prijzen was Hadestown de grote winnaar van de Tony's, een bewerking van de Orpheus-mythe. Rachel Chavkin won onder meer voor de Beste Regie, een van de weinige vrouwelijke regisseurs die dat lukte in de geschiedenis van de prijs.</p>
<p>Ze pleitte voor een grotere rol voor minderheden op Broadway. "Zoveel vrouwen staan in de startblokken. Zoveel mensen van kleur staan in de startblokken", betoogde ze. "Dit gaat niet om een gebrek aan aanbod, het is gewoon een gebrek aan verbeeldingskracht."</p>
<p>In de 73 jaar dat de Tony's worden uitgereikt, waren er maar tien vrouwelijke regisseurs die wonnen. Dat komt ook doordat zij nog altijd ondervertegenwoordigd zijn: van de 37 shows die momenteel op Broadway draaien, worden er slechts drie door een vrouw geleid.</p>
<h2>Bryan Cranston</h2>
<p>Breaking Bad-acteur Bryan Cranston won voor zijn rol in Network, een toneelversie van de satirische film uit 1976 over een journalist die doordraait. "Eindelijk zit het een heteroseksuele blanke man eens mee", grapte hij toen hij de prijs ontving.</p>
<p>Hij droeg de prijs op aan journalisten die wereldwijd onder vuur liggen. "Jullie zijn niet de vijand van het volk", zei hij, met een verwijzing naar een kwalificatie van president Trump. Het was de tweede Tony voor Cranston, hij heeft voor zijn tv-werk ook al zes Emmy's op zijn naam staan.</p>
<p>Er waren verder nog prijzen voor James Bond-regisseur Sam Mandes, voor zijn toneelstuk The Ferryman over het Noord-Ierse conflict, voor acteur Santino Fontana voor zijn rol in de Broadway-remake van de film Tootsie en voor Stephanie J. Block voor haar rol in het biografische The Cher Show.</p>
