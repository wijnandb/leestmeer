---
layout: post
title: "Griekse premier geeft verkiezingsnederlaag toe"
date: Sun, 07 Jul 2019 22:49:00 +0200
categories: 
- entertainment 
- opinie 
externe_link: "https://www.telegraaf.nl/nieuws/761341073/griekse-premier-geeft-verkiezingsnederlaag-toe"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b9e2dff4-a0f8-11e9-b258-02d2fb1aa1d7.jpg"
---

<p class="intro">De Griekse premier Alexis Tsipras heeft zondag zijn nederlaag erkend in de parlementsverkiezingen. Grote winnaar is Kyriakos Mitsotakis, leider van de conservatieve partij Nieuwe Democratie (ND).</p> <p>De linkse Tsipras belde Mitsotakis om hem te feliciteren. Oppositiepartij Nieuwe Democratie heeft volgens de eerste prognoses een klinkende overwinning behaald. De partij kan rekenen op bijna 40 procent van de stemmen. De regerende linkse partij onder Tsipras bereikte 31,5 procent van de stemmen, na het tellen van meer dan 70 procent van de stemmen.</p><p>Als de prognose officieel bevestigd wordt, krijgt Nieuwe Democratie en zijn leider Kyriakos Mitsotakis een absolute meerderheid in het parlement en zijn ze niet op een coalitiepartner aangewezen. De partij kan rekenen op minstens 154 zetels. In Griekenland ontvangt de sterkste partij 50 extra zetels in het 300-koppige parlement.</p><p>Middenklasse gedupeerd</p><p>Mitsotakis zei dat hij een sterk mandaat heeft gekregen dat hem zal helpen „Griekenland te veranderen” en een programma door te voeren van minder belastingen en meer banen en investeringen. „Nu rollen we de mouwen op”, zei de toekomstige Griekse premier in een eerste toespraak.</p><p>Mitsotakis: „Ik zal er zijn voor alle Grieken, ik zal hard werken.” Hij richtte zich daarbij ook tot al die Grieken die het land hebben verlaten op zoek naar werk vanwege de zware financiële crisis van de afgelopen jaren. Zijn doel is om de levens van alle Grieken beter te maken en ook om nieuwe perspectieven te bieden aan de ongeveer 400.000 emigranten.</p><p>Waarnemers schrijven de nederlaag van de linkse premier Alexis Tsipras en zijn Syriza-partij toe aan de strenge bezuinigingsmaatregelen van de afgelopen jaren, die vooral de middenklasse treft. Een groot deel van de middenklasse, die traditioneel beslist over de uitslag van de verkiezingen in Griekenland, heeft Syriza de rug toegekeerd.</p><p>Pensioen</p><p>Ook veel gepensioneerden keerden zich van de linkse partij af nadat Tsipras op de pensioenen had gekort. Bovendien scoorde Nieuwe Democratie al hoog bij de Europese verkiezingen in mei. Een deal over de naam van buurland Noord-Macedonië die Tsipras had gesloten, werd hem eveneens niet in dank afgenomen.</p>
