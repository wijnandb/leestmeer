---
layout: post
title: "Tien jaar na moord doet rechter uitspraak in zaak 'tattookillers'"
date: Fri, 24 May 2019 06:25:34 +0200
category: binnenland
externe_link: "http://feeds.nos.nl/~r/nosnieuwsbinnenland/~3/bvmyNYrwzuk/2286059"
feature_image: "https://nos.nl/data/image/2019/05/24/552142/1008x567.jpg"
---

<p>De zogenoemde 'tattookillers', die worden verdacht van de moord op de Enschedeër Onno Kuut, horen vandaag welke straf zij opgelegd krijgen. Het Openbaar Ministerie eiste twee maanden geleden levenslang tegen de vier verdachten.</p>
<p>Kuut werd op 25 maart 2009 levenloos aangetroffen in de duinen van Hoek van Holland. Het 30-jarige slachtoffer was flink toegetakeld. Zijn hals was doorgesneden en hij had meerdere steekwonden.</p>
<p>De vier verdachten staan bekend als de 'tattookillers' vanwege hun tatoeages: op hun ruggen staat 'wees daadkrachtig' in Chinese tekens. Kuut bleek dezelfde tatoeage op zijn lichaam te hebben. Justitie denkt dat hij bij de groep hoorde en dat het om een interne afrekening gaat. Mogelijk is Kuut vermoord omdat hij geld had gestolen van zijn groepsgenoten.</p>
<p>Kuut was bekend bij de politie. Hij kwam in beeld toen hij deel uitmaakte van de harde kern van voetbalclub FC Twente. Ook ging hij om met andere bekenden van de politie: onder meer met een kopstuk van motorclub Satudarah. Kuut wordt tevens in verband gebracht met een dubbele moord bij een pannenkoekenhuis in Leiderdorp.</p>
<p>Het Openbaar Ministerie heeft de afgelopen zeven jaar intensief onderzoek gedaan, waarbij onder andere 132 getuigen zijn gehoord. De Rotterdamse broers Cor en Brian P. en Jeroen S. en Evert S. uit Leerdam kwamen vervolgens in beeld als verdachten.</p>
<p>Drie van hen zijn in 2012 in de gevangenis aangehouden, waar zij op dat moment al enkele jaren vastzaten in verband met een liquidatiepoging. De vierde verdachte, Evert S., was voortvluchtig, maar is later dat jaar in België aangehouden.</p>
<h2>'Professionele moord'</h2>
<p>Het moordwapen waarmee Kuut om het leven is gebracht, is nooit gevonden. Mogelijk is hij omgebracht met zijn eigen mes. Het Openbaar Ministerie heeft geconcludeerd dat de moord op een 'zeer professionele manier' is gepleegd. Zo zijn er geen dna-sporen aangetroffen op Kuuts lichaam en nauwelijks sporen rondom het graf waar Kuut werd begraven onder vers zand en wat takken.</p>
<p>Ondanks het langdurige onderzoek van het Openbaar Ministerie is het onduidelijk waar Kuut daadwerkelijk is vermoord. Dat kan in een huis in Leerdam zijn geweest, maar dat is niet met zekerheid te zeggen. Dat komt mede omdat het Openbaar Ministerie heeft geconcludeerd dat het huis 'zorgvuldig' is gereinigd.</p>
<p>Het komt niet vaak voor dat het Openbaar Ministerie levenslang eist tegen vier verdachten in één zaak. Het Passage-proces, waarbij het draaide om een reeks liquidaties in Amsterdamse onderwereld, is de meest recente en omvangrijke zaak waarbij dat ook gebeurde, laat de Raad voor de Rechtspraak weten.</p>
<p>Het Openbaar Ministerie vindt een hoge straf in dit geval op zijn plaats, bijvoorbeeld omdat de verdachten eerder voor ernstige geweldsdelicten zijn veroordeeld. "Onno Kuut maakte weliswaar deel uit van een criminele groep, maar hij moest de dood langzaam over zich voelen komen. Een moord in de vorm van een koelbloedige interne afrekening en de daaraan voorafgaande marteling voegt daar nog een dimensie aan toe", aldus het Openbaar Ministerie in een persbericht.</p><img src="http://feeds.feedburner.com/~r/nosnieuwsbinnenland/~4/bvmyNYrwzuk" height="1" width="1" alt=""/>
