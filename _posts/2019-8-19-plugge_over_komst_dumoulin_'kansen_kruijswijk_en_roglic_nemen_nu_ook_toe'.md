---
layout: post
title: "Plugge over komst Dumoulin: 'Kansen Kruijswijk en Roglic nemen nu ook toe'"
date: Mon, 19 Aug 2019 20:00:22 +0200
categories: 
- sport 
- wielrennen 
externe_link: "https://nos.nl/l/2298198"
feature_image: "https://nos.nl/data/image/2019/08/19/571262/1008x567.jpg"
---

<p>"Een mijlpaal in ons bestaan, denk ik." Ploegbaas Richard Plugge windt er geen doekjes om: de komst van Tom Dumoulin vormt niets minder dan een geweldige impuls voor Jumbo-Visma, de Nederlandse wielerformatie die toch al steeds nadrukkelijker aan de weg timmert. Zie onder meer de derde plaatsen van Steven Kruijswijk (Tour de France) en Primoz Roglic (Giro d'Italia) dit jaar.</p>
<p>"Voor ons is het een enorme stap", zegt Plugge. "We hebben al een heel mooie ploeg en zijn de afgelopen jaren stapje voor stapje omhoog gegaan. Kruijswijk, Roglic en George Bennett hebben enorme progressie gemaakt en ook laten zien dat we mee kunnen doen om het podium in de grote rondes. Daar voegt Tom Dumoulin straks een grote stap aan toe."</p>
<p>Over hoe het contact tussen ploeg en begeerde coureur tot stand is gekomen, wie het initiatief daartoe nam en of er sprake is van een afkoopsom, wil hij niet al te veel kwijt. "Wij zijn altijd op zoek en hebben altijd gesprekken met managers van renners. In dit geval was het zo dat zodra duidelijk was dat Tom en Sunweb uit elkaar gingen, wij in actie konden komen."</p>
<h2>Gemiddelde niveau omhoog</h2>
<p>Plugge hoefde ook niet lang na te denken toen de kans zich aandiende om Dumoulin, de winnaar van de Giro van 2017 en de nummer twee van de Giro en Tour van vorig jaar, aan te trekken. Het op de loer liggende gevaar van te veel kapiteins op het Jumbo-Visma-schip, ziet hij niet.</p>
<p>"Het is belangrijk dat het gemiddelde niveau van de ploeg omhoog gaat om daadwerkelijk om de overwinning mee te kunnen doen", legt hij uit. "Dat het geen gelukje is, maar structureel. De andere jongens - Primoz en Steven, maar ook George - beseffen heel goed dat als je een heel sterke medekopman ernaast hebt, ook hun kansen in bijvoorbeeld de Giro, Vuelta en Tour alleen maar toenemen."</p>
<p>De ploegleiding kijkt bovendien nog een stukje verder. "Er zijn een stuk of tien grote rondes waarin wij starten. Die kunnen ze niet allemaal winnen. Er zal toch een verdeling moeten komen. En dat begrijpen zij ook."</p>
<h2>Heilige Graal</h2>
<p>Allemaal goed en wel, het is toch de Tour de France waar het de klassementsrenners om gaat. En is Dumoulin niet aangetrokken om juist in die befaamde etappekoers als kopman van start te gaan en te gloriÃ«ren? Plugge ontkent. "Nee, dat kan ik niet zeggen."</p>
<p>"We hebben de afgelopen jaren als ploeg mooie ontwikkelingen doorgemaakt, maar we hebben die Heilige Graal, de Tour de France, nog niet gewonnen. We doen er alles aan om te kijken hoe we dat als ploeg kunnen bereiken. Dat zal voor een individu de gele trui worden, maar voor ons is het als ploeg belangrijk. Wie het dan is die de Tour wint, is voor ons niet belangrijk."</p>
<p>De programma's die de verschillende renners afwerken, moeten overigens nog worden besproken. "Dat hangt ook van de parcoursen. En volgend jaar zijn ook nog de Olympische Spelen. Het is elk jaar weer in oktober, november en december een mooie puzzel."</p>
