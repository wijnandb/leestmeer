---
layout: post
title: "Ajax en PSV hofleverancier in het Elftal van het Jaar"
date: Fri, 17 May 2019 15:29:00 +0200
categories: 
- sport 
- voetbal 
externe_link: "https://www.telegraaf.nl/sport/3604761/ajax-en-psv-hofleverancier-in-het-elftal-van-het-jaar"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c95086ec-78b9-11e9-b1cd-02c309bc01c1.jpg"
---

<p class="intro">Matthijs de Ligt is speler van het jaar geworden, vlak voor Luuk de Jong. Dusan Tadic werd derde. Wie zijn de andere acht voetballers die het Elftal van het Seizoen 2018/2019 hebben gehaald?</p> <p>DOEL: Lars Unnerstall (gedeeld 11e)</p><p>VVV-keeper Lars Unnerstall had voor dit seizoen zijn uitstekende prestaties bij de Venlonaren al bekroond met een transfer naar PSV. Die lijn heeft hij gewoon doorgetrokken.</p><p>RECHTSBACK: Denzel Dumfries (gedeeld 11e)</p><p>Denzel Dumfries ontwikkelde zich al stormachtig bij sc Heerenveen vorig jaar, waardoor hij een transfer naar PSV wist te bemachtigen. In Eindhoven ging zijn ontwikkeling gewoon verder, iets dat bondscoach Ronald Koeman ook niet was ontgaan. De rechtsback lijkt tegenwoordig een vaste klant bij Oranje.</p><p>CENTRALE VERDEDIGER: Matthijs de Ligt (1e)</p><p>Kampioen, de beker, aanvoerder, beste speler van de Eredivisie...wat deden jullie op je 19e? Ajacied Matthijs de Ligt lijkt niet te stoppen dit seizoen. De vraag is dan ook waar dit eindigt. De verdediger stond voor de 34e speelronde in de Eredivisie nog een half puntje achter op Luuk de Jong, maar een opmerking van Erik ten Hag tijdens De Graafschap-Ajax deed hem dat beseffen. ,,„Hij zei dat Dusan Tadic op zijn tweede treffer moest jagen, omdat Luuk nog niet had gescoord en hij medetopscorer kon worden”, lacht De Ligt een dag later aan de Vinkeveense plassen. „Ik dacht: niet gescoord? Hé, dan wordt het voor Luuk vast geen 7 of 8. Laat ik er nog eens tegenaan gaan”, aldus De Ligt.</p><p>CENTRALE VERDEDIGER: Daley Blind (6e)</p><p>Daley Blind had al vier kampioenschappen met Ajax gevierd, verkaste naar Manchester United, maar kwam terug naar Amsterdam ’om titels te winnen’. Met de dubbel is dat zeer goed gelukt. Blind bleek een rots in de branding naast De Ligt.</p><p>LINKSBACK: Angelino (4e)</p><p>De Spaanse linksback van PSV beleefde een ijzersterk seizoen. Vorig jaar speelde de linkspoot nog in het shirt van NAC, toen verhuurd door Manchester City. In Breda viel Angeliño positief op, waarna de Eindhovenaren besloten hem in te lijven. Angeliño staat bij PSV vooral bekend om zijn enorme drive en feilloze trap. De Spanjaard was dan ook vaak aangever op doelpunten van ploeggenoot Luuk de Jong.</p><p>RECHTSMIDDEN: Michel Vlap (gedeeld 8e)</p><p>Heerenveen heeft een niet al te best seizoen gedraaid, maar een van de lichtpuntjes was de definitieve doorbraak van Vlap. De middenvelder, die de jeugdopleiding van de Friezen doorliep, vormde met Sam Lammers een heus koningskoppel. Dit seizoen kwam Vlap 38 keer in actie. Daarin scoorde hij zeventien keer en leverde hij tevens zes assists af.</p><p>CENTRAAL MIDDENVELD: Frenkie de Jong (gedeeld 8e)</p><p>De middenvelder van Ajax is misschien wel een van de meest besproken Eredivisiespelers van dit seizoen. De Jong ontpopte zich tot spelmaker van Ajax én van Oranje. Koeman kan niet meer om ’Frenkie’ heen en het is ook niet voor niets dat Barcelona flink in de buidel heeft getast om De Jong naar de Catalaanse hoofdstad te halen. En met de dubbel en een halve finale in de Champions League op zak, komt hij toch anders binnen bij Lionel Messi en co.</p><p>LINKSMIDDEN: Martin Ødegaard (gedeeld 6e)</p><p>De huurling van Real Madrid liet bij Vitesse zien waarom de Spaanse topclub hem een aantal seizoenen geleden aantrok. De middenvelder was belangrijk voor de club uit Arnhem met acht goals en elf assists. Mede dankzij de diensten van de Noorse jongeling maakt Vitesse zich dit weekend op voor de playoffs om Europees voetbal.</p><p>RECHTSBUITEN: Steven Bergwijn (gedeeld 4e)</p><p>Bergwijn zit al een tijd bij het eerste van PSV, maar dit seizoen maakte de vleugelaanvaller zijn definitieve doorbraak. Bergwijn heeft dankzij zijn goede seizoen bij PSV ook een plek veroverd in het elftal van Koeman. De PSV’er is inmiddels niet weg te denken uit de selectie van Oranje.</p><p>LINKSBUITEN: Dusan Tadic (3e)</p><p>Tadic werd dit seizoen voor een kleine twaalf miljoen euro naar Amsterdam gehaald om prijzen te pakken. Met zijn ervaring moest hij Ajax weer eens naar een titel loodsen en dat deed de Serviër met verve. Hij pakte de dubbel met Ajax en werd daarnaast ook nog eens gedeeld topscorer van de Eredivisie met 28 doelpunten.</p><p>SPITS: Luuk de Jong (2e)</p><p>De Jong greep net naast de titel Speler van het Jaar. Toch kan de spits met PSV terugkijken op een sterk seizoen. De aanvoerder van de Eindhovenaren maakte veel belangrijke goals (28) voor zijn club en eindigde met 83 punten net achter Ajax. „Het is gebleken dat ik dit seizoen goed in mijn vel zat”, liet De Jong weten. Ik ben dit seizoen heel erg gegroeid, zowel voetbaltechnisch als persoon.” Het is vooralsnog onzeker of de kopsterke international bij PSV blijft. „PSV past bij mij, maar als er iets moois op mijn pad komt sta ik er zeker voor open om te luisteren.”</p>
