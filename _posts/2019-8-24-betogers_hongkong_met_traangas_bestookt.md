---
layout: post
title: "Betogers Hongkong met traangas bestookt"
date: Sat, 24 Aug 2019 11:29:48 +0200
category: buitenland
externe_link: "https://www.telegraaf.nl/nieuws/110848176/betogers-hongkong-met-traangas-bestookt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ce2e684c-c651-11e9-b0f3-0218eaf05005.jpg"
---

<p class="intro">Voor het eerst in tien dagen heeft de oproerpolitie in Hongkong traangas gebruikt om een demonstratie uiteen te drijven. Ook voeren agenten charges uit met de wapenstok. Duizenden demonstranten zijn zaterdag opnieuw de straat opgegaan om tegen de regering te demonstreren, velen van hen met gasmaskers en helmen op.</p> <p>In de dichtbevolkte fabriekswijk Kwun Tong kwamen ze tegenover de oproerpolitie te staan en wierpen daar met allerlei bouwmaterialen barricades op. Ze bekogelden de politie met stenen, flessen en bamboestokken.</p><p>Ook bij eerdere betogingen trad de politie hard op met traangas, wapenstokken en rubber kogels. Ook vreedzame demonstranten zouden daarvan het slachtoffer zijn geworden.</p><p>De betogers voeren al maanden actie tegen de regering in Peking en de bestuurder van Hongkong, Carrie Lam. Hun betogingen begonnen als protest tegen een - intussen ingetrokken - plan om uitlevering naar het vasteland van China mogelijk te maken, maar vormen inmiddels een bredere roep om meer democratie. Ook willen ze dat Lam het veld ruimt.</p><p>Bij het hoofdkwartier van de omroep van Hongkong, RTHK, is zaterdag een kleine demonstratie gaande van mensen die de regering juist steunen.</p>
