---
layout: post
title: "Advocaat erkent interesse Feyenoord: 'Ik vind het heel moeilijk om te liegen'"
date: Tue, 29 Oct 2019 14:02:19 +0100
category: sport
externe_link: "https://nos.nl/l/2308161"
feature_image: "https://nos.nl/data/image/2019/10/29/588236/1008x567.jpg"
aantal: 250
unieke: 172
bron: "NOS"
---

<p>Dick Advocaat heeft toegegeven dat Feyenoord bij hem heeft aangeklopt om Jaap Stam op te volgen als hoofdtrainer bij de Rotterdamse club. Dat vertelde de 72-jarige oefenmeester bij het programma B.V.S.C op NPO Radio 1.</p>
<p>"Ik vind het heel moeilijk om te liegen, maar dat ze interesse hebben, dat is wel zo", zei Advocaat. "Feyenoord gaat een beslissing nemen over wat ze gaan doen en dan zullen ze het wel bekend maken."</p>
<p>Advocaat was in 2016 al eens werkzaam bij Feyenoord als adviseur van toenmalig trainer Giovanni van Bronckhorst. Sinds afgelopen zomer zat hij zonder club. Hij was vorig seizoen de trainer van FC Utrecht. </p>
<p>In het verleden was hij ook werkzaam bij PSV, Glasgow Rangers, Zenit St. Petersburg, Fenerbahçe, Sunderland, Sparta en AZ. Ook was hij bondscoach van onder andere Nederland, België, Rusland, Zuid-Korea en Servië. </p>
<h2>Vertrek Stam</h2>
<p>Feyenoord moest op zoek naar een nieuwe hoofdtrainer na het vertrek van Stam. De 47-jarige trainer trok maandagmiddag zijn conclusies na de desastreuze 4-0 nederlaag van zondag tegen Ajax.</p>
<p>Er was de laatste weken veel kritiek op het spel en de tactiek van Feyenoord, dat na elf speelronden op de twaalfde plaats in de eredivisie staat. In de Europa League leed de Rotterdamse club teleurstellende nederlagen tegen Rangers FC en Young Boys.</p>
<p>"Ik heb er goed en lang over nagedacht. Mijn uiteindelijke conclusie is dat het beter voor de club, de spelers en mijzelf is als ik een stap opzij doe", reageerde Stam maandag op de website van Feyenoord.</p>
