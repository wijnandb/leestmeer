---
layout: post
title: "Nederland versteent: landbouwgrond wijkt voor bouw"
date: Mon, 26 Aug 2019 00:00:29 +0200
category: nieuws
externe_link: "https://nos.nl/l/2298985"
feature_image: "https://nos.nl/data/image/2019/08/26/572594/1008x567.jpg"
---

<p>In twintig jaar tijd is er in Nederland bijna 60.000 hectare aan woonwijken, werkterreinen en infrastructuur bij gekomen. Dat is omgerekend iets minder dan de helft van de provincie Utrecht. Vooral landbouwgrond heeft voor de bouw moeten wijken, meldt het Centraal Bureau voor de Statistiek.</p>
<p>De onderzoekers vergeleken luchtfoto's en kaarten van 1996 met beelden uit 2015. In dat laatste jaar bleek 493.000 hectare bebouwd te zijn, tegen ruim 433.000 in 1996. 15 procent van Nederland is versteend gebied.</p>
<h2>Westland</h2>
<p>Van de nieuw bebouwde grond werd ruim driekwart voorheen gebruikt voor landbouw. Ook bossen moesten soms wijken voor bebouwing. Op de nieuw beschikbare gronden kwamen voornamelijk woonwijken (47 procent) en bedrijven (43 procent).</p>
<p>In 34 gemeenten is meer dan de helft van het grondgebied bebouwd. In 1996 waren dat er 24. Uitschieters zijn Westland (76 procent), Capelle aan den IJssel (74 procent) en Krimpen aan den IJssel (73 procent). Rotterdam en Amsterdam hebben respectievelijk 65 procent en 57 procent bebouwd.</p>
<p>Er waren in 2015 elf gemeenten waar minder dan 5 procent van de grond bebouwd was. Daaronder waren de vijf Waddeneilanden.</p>
<h2>Toekomst</h2>
<p>Of de verstening van Nederland ook na 2015 heeft aangehouden, is niet bekend. Maar volgens "een wetmatigheid in de statistiek" zou er ook de afgelopen jaren fors bijgebouwd moeten zijn, zegt CBS-econoom Cor Pierik.</p>
<p>"Als de bevolking groeit, wat het geval is, zijn er meer woningen nodig", zegt hij. "En als het economisch goed gaat, is er meer ruimte nodig voor bedrijven."</p>
