---
layout: post
title: "UEFA wil aanscherping protocol bij behandeling hersenletsel"
date: Wed, 29 May 2019 19:53:27 +0200
categories: 
- sport 
- voetbal 
externe_link: "https://nos.nl/l/2286879"
feature_image: "https://nos.nl/data/image/2019/05/29/553466/1008x567.jpg"
---

<p>De Europese voetbalbond wil dat het protocol rond de behandeling van voetballers met hoofdletsel wordt aangescherpt. "Ik heb de indruk dat de huidige regels niet meer toereikend zijn", aldus UEFA-voorzitter Aleksander Ceferin. "Artsen zouden meer tijd moeten krijgen de juiste diagnose te stellen, zonder dat het betreffende team gedupeerd wordt."</p>
<p>Ceferin oppert tijdelijke vervanging toe te staan. Op die manier wordt voorkomen dat een voetballer die een klap tegen zijn hoofd heeft gehad, snel het veld weer betreedt zonder dat dit verantwoord is. Nu moet bij hoofdletsel de teamarts uitdrukkelijk bij de scheidsrechter aangeven dat de betreffende speler verder kan voetballen.</p>
<h2>Vertonghen</h2>
<p>Tottenham Hotspur-speler Jan Vertonghen knalde onlangs in de eerste Champions League-wedstrijd tegen Ajax tijdens een luchtduel hard met zijn hoofd tegen het achterhoofd van ploeggenoot Toby Alderweireld. Hij bloedde hevig en werd minutenlang behandeld.</p>
<p>Vervolgens keerde de Belg terug op het veld, hoewel ook scheidsrechter Mateu Lahoz zijn twijfels leek te hebben over de fitheid van de speler. Al snel bleek dat Vertonghen toch niet verder kon.</p>
<h2>Onafhankelijke arts</h2>
<p>Onder andere vakbond FIFPRo vindt de door de Ceferin voorgestelde maatregel, die de UEFA ook bij wereldvoetbalbond FIFA heeft aangekaart, niet ver genoeg gaan. FIFPro ziet meer in een onafhankelijke arts bij wedstrijden.</p>
