---
layout: post
title: "Cobo raakt eindzege Vuelta 2011 kwijt, Mollema mogelijk naar podium"
date: Thu, 13 Jun 2019 17:09:00 +0200
categories: 
- sport 
- wielrennen 
externe_link: "https://nos.nl/l/2288911"
feature_image: "https://nos.nl/data/image/2019/06/13/556581/1008x567.jpg"
---

<p>Wielrenner Juan José Cobo is de eindzege van de Vuelta in 2011 kwijtgeraakt. De internationale wielerunie UCI heeft de Spanjaard zijn overwinning ontnomen wegens abnormale waarden in zijn bloedpaspoort in de periode 2009-2011.</p>
<p>De eliminatie van Cobo zou kunnen betekenen dat Chris Froome de nieuwe winnaar is van de editie van 2011. Froome ligt momenteel in het ziekenhuis na een crash in de Dauphiné.</p>
<p>De Brit kende acht jaar geleden in de Vuelta zijn doorbraak als klassementsrenner door zeer verrassend als tweede te eindigen voor zijn kopman Bradley Wiggins, de nieuwe nummer twee.</p>
<p>Bij het internationaal sporttribunaal CAS kan Cobo nog in beroep gaan tegen de schorsing. Pas daarna wordt bepaald of Froome daadwerkelijk wordt uitgeroepen tot de winnaar.</p>
<h2>Mollema naar derde plaats?</h2>
<p>Het schrappen van Cobo is ook goed nieuws voor Bauke Mollema. Hij zou van de vierde naar de derde plek kunnen stijgen, wat de enige podiumplaats van de Nederlander in een grote ronde zou betekenen.</p>
<p>Cobo is inmiddels 38 en al vijf jaar gestopt als wielrenner. Hij wordt desondanks door de UCI voor drie jaar geschorst.</p>
<p>Niet alleen Froome verraste de wielerwereld in de Vuelta 2011, dat deed Cobo ook. Hij won als betrekkelijk onbekende renner de koninginnenrit naar de Angliru. Daar greep hij ook de macht in het algemeen klassement.</p>
<h2>Alsnog ritzege voor Poels? </h2>
<p>Een kleine acht jaar later zou Wout Poels, op de Angliru tweede achter Cobo, zich wellicht winnaar van de vijftiende Vuelta-rit van 2011 mogen noemen.</p>
