---
layout: post
title: "OLVG gaat oncologische zorg thuis aanbieden"
date: Thu, 27 Jun 2019 11:20:44 +0200
categories: 
- entertainment 
- opinie 
externe_link: "https://www.telegraaf.nl/nieuws/1669704697/olvg-gaat-oncologische-zorg-thuis-aanbieden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ae9954b8-98c2-11e9-91d6-02c309bc01c1.jpg"
---

<p class="intro">Het Onze Lieve Vrouwe Gasthuis (OLVG) gaat oncologische zorg thuis geven. Een oncologieverpleegkundige zal in een pilotperiode van zes maanden per elektrische bakfiets langskomen.</p> <p>„Tijdens een kankerbehandeling brengen patiënten veel tijd in het ziekenhuis door. Dat is vaak een belastende periode. Met deze nieuwe service kunnen we een deel van de behandeling gewoon thuis bij de patiënt verzorgen. Uiteraard onder begeleiding van hun eigen OLVG oncologieverpleegkundige. Zorg precies zoals in het ziekenhuis, maar dan thuis met de vertrouwde gezichten. Voor veel patiënten is dat een stuk prettiger”, aldus Maud Geenen, oncoloog in OLVG.</p><p>Om de zorg thuis mogelijk te maken, is gekeken hoe OLVG-verpleegkundigen zo snel en makkelijk mogelijk bij mensen thuis kunnen komen. „Met de auto in Amsterdam is niet ideaal. De elektrische bakfiets is daarom echt een uitkomst. Parkeren is geen probleem en met een speciale rugtas kom je vervolgens gemakkelijk bij de patiënt thuis, ook driehoog achter”, aldus oncologieverpleegkundige Lisette Bruijnis.</p><p>Over de pilot</p><p>Vier oncologieverpleegkundigen uit OLVG locatie Oost en West starten met de pilot. Een half jaar lang rijden de oncologieverpleegkundigen twee dagen per week naar de patiënten. Tijdens de pilot wordt onderzocht of patiënten de behandeling thuis inderdaad prettiger vinden dan in het ziekenhuis. Daarnaast moet blijken of de ’bakfietsdienst’ het werkplezier van de oncologieverpleegkundigen verhoogt. Na evaluatie kan worden bepaald of het aantal thuisbehandelingen wordt uitgebreid.</p>
