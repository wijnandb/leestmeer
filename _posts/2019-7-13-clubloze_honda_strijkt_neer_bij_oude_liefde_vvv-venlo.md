---
layout: post
title: "Clubloze Honda strijkt neer bij oude liefde VVV-Venlo"
date: Sat, 13 Jul 2019 13:52:40 +0200
categories: 
- sport 
- voetbal 
externe_link: "https://nos.nl/l/2293308"
feature_image: "https://nos.nl/data/image/2019/07/13/563239/1008x567.jpg"
---

<p>De naar een club op zoek zijnde Keisuke Honda is terug bij VVV-Venlo. De Japanse middenvelder (33) houdt vanaf maandag zijn conditie op peil bij de Limburgers.</p>
<p>Daarmee keert de ervaren Aziaat terug in het stadion waar hij jaren geleden furore maakte. Van januari 2008 tot januari 2010 groeide Honda in Venlo uit tot een speler met internationale allure. Met VVV promoveerde de 98-voudig international naar de eredivisie. Ook op het hoogste niveau blonk hij wekelijks uit.</p>
<p>Hij verdiende een miljoenentransfer naar CSKA Moskou en speelde daarna nog voor AC Milan, het Mexicaanse Pachuca en Melbourne Victory. In Australië liep zijn contract af. Tijdens zijn zoektocht naar een nieuwe club kan hij dus tijdelijk terecht bij VVV.</p>
<p>Dat Honda is neergestreken in Venlo is opvallend, aangezien hij niet alleen druk is als speler. Sinds een jaar is hij namelijk ook, tegen een reiskostenvergoeding, bondscoach van Cambodja.</p>
<h2>Open armen en wie weet...</h2>
<p>Vooralsnog houdt Honda slechts zijn conditie op peil in Limburg. VVV-Venlo heeft deze zomer al volop gewinkeld op de transfermarkt. Haji Wright, Tobias Pachonik, Richard Neudecker, Steffen Schäfer, Thorsten Kirschbaum, Elia Soriano, Jerome Sinclair en Samuel Scheimann werden al naar De Koel gelokt.</p>
<p>De kans dat ook Honda komend seizoen weer in het shirt van VVV te bewonderen is, lijkt klein. Op de eigen website schrijft de club dat hij met open armen is ontvangen, met daarbij de toevoeging: mocht Keisuke er met geïnteresseerde clubs niet uit komen, wie weet...</p>
