---
layout: post
title: "Bernal wint Tour, Kruijswijk derde"
date: Sun, 28 Jul 2019 21:17:50 +0200
category: sport
externe_link: "https://www.telegraaf.nl/sport/311837568/bernal-wint-tour-kruijswijk-derde"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/42f78e3c-b17c-11e9-b958-02d1dbdc35d1.jpg"
---

<p class="intro">Dylan Groenewegen heeft naast de ritwinst in de slotetappe in de Tour de France - met finish op de Champs-Élysées - gegrepen. De spurtbom van Jumbo-Visma moest wederom zijn meerdere erkennen in Caleb Ewan in de massasprint.</p> <p>Egan Bernal is de eindwinnaar van de Tour. De Colombiaan van Team Ineos blijft zijn ploeggenoot Geraint Thomas voor. Steven Kruijswijk is als derde geëindigd. Na Tom Dumoulin vorig jaar (2e) is het voor het tweede jaar op rij dat een Nederlander het podium van de Ronde van Frankrijk heeft gehaald.</p><p>In pas zijn tweede grote ronde pakte Egan Bernal meteen de hoofdprijs. De 22-jarige renner van Ineos werd de jongste naoorlogse winnaar van de Tour de France en ook de eerste Colombiaan die gehuld in de gele trui Parijs haalde.</p><p>Twee kopmannen</p><p>Vorig jaar debuteerde hij in de Tour in een dienende rol. Chris Froome en Geraint Thomas waren - in die volgorde - de kopmannen van Sky. De laatste won de Tour. Dit jaar zou Bernal voor de eindzege in de Giro’d’Italia gaan. Maar een val tijdens een training voorkwam een optreden daar. Bij zijn terugkeer in wedstrijdverband won Bernal meteen de Ronde van Zwitserland, nadat hij vroeg in het seizoen al Parijs-Nice had gewonnen.</p><p>Ondertussen had Froome na een val in het Critérium du Dauphiné het seizoen al moeten beëindigen. Maar met Bernal in vorm begon Ineos, de opvolger van Sky, opnieuw met twee kopmannen aan de Tour. Thomas leek na de tijdrit in Pau even de eerste man te worden, maar Bernal toonde in de daaropvolgende Pyreneeënritten aan net iets beter omhoog te rijden en bevestigde dat in de Alpen al werd zijn aanval richting Tignes afgebroken door het slechte weer.</p><p>Bijzonder talent</p><p>Met het geel om het frêle lijf hoefde Bernal in de laatste ingekorte bergrit naar Val Thorens alleen nog de concurrenten in de gaten te houden. Van Thomas, de nummer twee, hoefde hij sowieso geen aanval te verwachten. Steven Kruijswijk wist dat het er af rijden van Julian Alaphilippe en het daarmee veroveren van de derde plek het hoogst haalbare was.</p><p>Dat Bernal een bijzonder talent was bleek in 2017 toen hij, nog in dienst van het Italiaanse Androni, de Tour de l’Avenir op zijn naam schreef. Dat deden landgenoten als Nairo Quintana en Esteban Chaves hem voor. Van hen leek Quintana de grootste kanshebber om als eerste Colombiaan het geel naar Parijs te brengen. De renner van Movistar won de Giro en de Vuelta, maar in de Tour bleef het twee keer bij plaats twee.</p><p>’Heel bijzonder’</p><p>Bernal pakte met ritwinst in de Ronde van Romandië in 2018 zijn eerste zege op WorldTourniveau. Daarna volgden twee ritzeges en de eindzege in de Ronde van Californië en het optreden als luxe knecht in de Tour die hij als vijftiende afsloot.</p><p>„Heel bijzonder”, noemde zijn ploegleider Servais Knaven het optreden van Bernal. „De meeste jongens van 22 rijden nog bij de beloften. Normaal heb je jaren nodig om drie weken op dit niveau te kunnen koersen.”</p><p>De groene trui van het puntenklassement ging voor de zevende keer naar de Slowaak Peter Sagan, een record. De bolletjestrui voor de bergklassement werd veroverd door de Fransman Romain Bardet. Bernal, feitelijk de beste klimmer, was logischerwijs ook de winnaar van het jongerenklassement.</p><p>Ewan</p><p>De rit naar de Champs-Élyséés met de lokale rondjes door de Franse hoofdstad kende een voorspelbaar verloop. Een aanvalletje af en toe en de ploegen van de sprinters die controleerden. Het langst reden de Sloveen Jan Tratnik, de Spanjaard Omar Fraile, de Nieuw-Zeelander Tom Scully en de Duitser Nils Politt voorop. Pas op een kleine 12 kilometer van de finish kwam er een einde aan hun poging uit de greep van het peloton te blijven. Tratnik was de laatste die werd teruggepakt. De Australiër Michael Matthews, de sprinttroef van Sunweb, kreeg te maken met een mechanisch probleem en verspeelde daarmee de kans om zijn Tour nog te redden.</p><p>Voor Ewan was het een nieuw succes in zijn eerste Tour. Voor zijn ploeg Lotto-Soudal was het de vierde ritzege waarmee de Belgische ploeg zich naast Jumbo-Visma en Mitchelton-Scott het meest succesvol toonde qua dagsuccessen.</p><p>Negende Nederlander op podium</p><p>Kruijswijk is de negende Nederlandse wielrenner die een podiumplaats heeft bereikt in de Tour de France. Jan Janssen was de eerste die daarin slaagde; hij werd tweede in 1966 en won de Tour in 1968.</p><p>Joop Zoetemelk is de enige andere Nederlander die in Parijs als eindwinnaar werd gehuldigd. Dat gebeurde in 1980 nadat hij al vijf keer als tweede was geëindigd. Die positie bezette hij in 1982 nog een keer. Hennie Kuiper werd twee keer tweede in Parijs: in 1977 achter de Fransman Bernard Thevenet en in ’80 achter Zoetemelk.</p><p>Steven Rooks moest in 1988 alleen de Spanjaard Pedro Delgado voor zich dulden, terwijl Tom Dumoulin vorig jaar als tweede eindigde achter Welshman Geraint Thomas. Drie Nederlanders werden net als Kruijswijk derde in de Tour: dat waren Johan van der Velde (1982), Peter Winnen (1983) en Erik Breukink (1990).</p><p>Rodelantaarndrager</p><p>Sebastian Langeveld sloot de Ronde van Frankrijk zondag af als 155e en laatste. Daarmee werd de renner van Education First de zevende Nederlander die als zogenoemde rodelantaarndrager in Parijs aankwam. De vorige keer dat een renner uit Nederland de laatste plaats bezette was in 1994, toen ging het om John Talen.</p><p>De andere Nederlanders die de Tour als laatste beëindigden waren Rob Harmeling (1991), Mathieu Hermans (1987 en 1989), Aad van den Hoek (1976), Frits Hoogerheide (1970) en Janus Hellemons (1938). Vorig jaar eindigde de Amerikaan Lawson Craddock als laatste.</p><p>Bekijk hier de uitslagen in de Ronde van Frankrijk.</p><p>Bekijk hier de klassementen in de Ronde van Frankrijk.</p>
