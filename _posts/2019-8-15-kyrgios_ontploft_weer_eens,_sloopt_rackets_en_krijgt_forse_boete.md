---
layout: post
title: "Kyrgios ontploft weer eens, sloopt rackets en krijgt forse boete"
date: Thu, 15 Aug 2019 11:19:25 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/9Qsg7FBk55I/2297620"
feature_image: "https://nos.nl/data/image/2019/08/15/570298/1008x567.jpg"
---

<p>Nick Kyrgios heeft een boete gekregen van 113.000 dollar, zo'n 100.000 euro, van tennisorganisatie ATP nadat hij zich tijdens het masterstoernooi in Cincinnati weer eens van zijn allerslechtste kant had laten zien. Mogelijk volgt er ook nog een schorsing voor de tennisser.</p>
<p>Toppunt in zijn verloren tweederondeduel met de Rus Karen Chatsjanov in Cincinnati was een plaspauze die hij gebruikte om twee rackets kapot te slaan in de catacomben.</p>
<p>Kyrgios was gefrustreerd omdat hij vond dat de Ierse scheidsrechter Fergus Murphy - met wie hij het dit jaar vaak aan de stok heeft - te vaak de schotklok te vroeg aanzette.</p>
<h2>'Denk je dat Nadal zo snel serveert?!'</h2>
<p>Spelers hebben tussen de punten 25 seconden om een nieuwe punt te beginnen. Een schotklok houdt dat bij. "Dat ding staat al aan voordat ik een bal in mijn handen heb. Wat een onzin! Denk je dat Nadal elk punt zo snel serveert?", mopperde Kyrgios tegen de umpire.</p>
<p>"Als je mij tv-beelden kan laten zien dat Nadal zo snel serveert, hou ik voor altijd mijn mond", ging Kyrgios hoofdschuddend verder. Hij noemde Nadal als voorbeeld, omdat de Spanjaard er bekend om staat veel tijd tussen punten te nemen.</p>
<p>Kyrgios zocht daarna verder de grens op door Murphy een "aardappel met handen en voeten" te noemen en betitelde hem op luide toon als "de slechtste umpire die er rondloopt". Dat laatste kwam de Australiër op een strafpunt te staan.</p>
<h2>Zonder toestemming van de baan</h2>
<p>Het weerhield het enfant terrible uit Canberra er niet van om daarna zonder toestemming de catacomben op te zoeken. Niet voor een sanitair bezoek, maar om twee rackets aan diggelen te slaan. Kyrgios liep vervolgens weer zonder blikken of blozen terug naar het centercourt.</p>
<p>Hij leek in de derde set ondanks zijn gedrag de partij nog naar zich toe te trekken, maar na twee gemiste breekkansen op 1-1 van de Australiër trok Chatsjanov het initiatief naar zich toe en won met 6-7 (3), 7-6 (4), 6-2.</p>
<p>Na het matchpoint weigerde Kyrgios de hand van Murphy te schudden, maar deed hij wel iets wat hem onder meer bij het publiek zo populair maakt: hij nam uitgebreid de tijd om handtekeningen uit te delen.</p>
<p>De woede-uitbarstingen van Kyrgios komen op een moment waarop het juist leek dat hij zijn tennisleven had gebeterd. De Australiër riep twee weken geleden na een toernooizege in Washington nog zich eindelijk als een professional te hebben gedragen.</p>
<p>In de eerste ronde van het toernooi van Cincinnati gooide Kyrgios ook al een racket kapot, maar die wedstrijd won hij wel.</p><img src="http://feeds.feedburner.com/~r/nossporttennis/~4/9Qsg7FBk55I" height="1" width="1" alt=""/>
