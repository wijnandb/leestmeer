---
layout: post
title: "Rentree Dumoulin in Dauphiné, maar 'herstel verloopt trager dan gehoopt'"
date: Wed, 05 Jun 2019 18:54:13 +0200
category: sport
externe_link: "https://nos.nl/l/2287766"
feature_image: "https://nos.nl/data/image/2019/06/05/554838/1008x567.jpg"
---

<p>Tom Dumoulin maakt waarschijnlijk zondag zijn rentree in wedstrijdverband. De Nederlander staat op de rol om het Critérium du Dauphiné te rijden, zo maakte Team Sunweb woensdag bekend.</p>
<p>Dumoulin moet de Hammer Series in Limburg aan zich voorbij laten gaan. "Zijn herstel verloopt trager dan we hadden gehoopt", zegt ploegleider Aike Visbeek.</p>
<p>Dumoulin kwam in de Giro d'Italia in de vierde etappe hard ten val en stapte in de vijfde etappe af, met een pijnlijke knie. Na de Giro moest Dumoulin een week rust houden. Er zat veel vocht in zijn knie.</p>
<h2>Nog een scan voor zekerheid</h2>
<p>"Hij ondergaat donderdag nog een MRI-scan als laatste check voordat hij naar Frankrijk gaat. Dan zal hij de Dauphiné gebruiken om ritme op te doen, met het oog op grotere doelen in juli."</p>
<p>Hij rijdt bewust niet in Limburg, om twee dagen extra rust te houden en om verdere risico's te vermijden. Visbeek benadrukt tenslotte dat Dumoulin niet voor een klassement rijdt in de Dauphiné. "We bekijken het dag voor dag, we nemen geen risico's en we hebben geen focus voor het klassement."</p>
