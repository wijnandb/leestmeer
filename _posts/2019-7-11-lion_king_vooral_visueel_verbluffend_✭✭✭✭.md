---
layout: post
title: "Lion King vooral visueel verbluffend ✭✭✭✭"
date: Thu, 11 Jul 2019 18:00:00 +0200
categories: 
- entertainment 
- opinie 
externe_link: "https://www.telegraaf.nl/entertainment/2070832271/lion-king-vooral-visueel-verbluffend"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f7bb3b82-a3f5-11e9-9b17-0255c322e81b.jpg"
---

<p class="intro">Reikhalzend wordt uitgekeken naar de nieuwe versie van The Lion King, die vanaf komende woensdag in de Nederlandse bioscopen gaat draaien. De film is een razendknap gemaakte, foto-realistische remake geworden van de getekende Disney-klassieker uit 1994. Technisch gezien nemen regisseur Jon Favreau en zijn team onmiskenbaar een leeuwensprong voorwaarts. Al gaat er daarbij toch ook iets verloren.</p> <p>Vijfentwintig jaar geleden luidde The Lion King een nieuwe bloeiperiode in voor Disney als animatiestudio. Maar liefst 29 mensen leverden destijds een bijdrage aan het scenario, dat door het regisseursduo Roger Allers en Rob Minkoff werd verfilmd. Oscars voor liedjesschrijvers Elton John en Jim Rice én voor filmcomponist Hans Zimmer onderstreepten hoe groot het muzikale aandeel was in het succes. De miljardenopbrengst van de theatermusical, die kort daarna volgde en in tal van landen een enorm hit werd, bevestigden nog eens de triomf van de leeuwenkoning.</p><p>Regisseur Jon Favreau kon dus bouwen op een paar stevige pijlers voor zijn nieuwe filmversie. De eerste daarvan is natuurlijk het verhaal: een in de basis bijna Shakespeareaans vorstendrama rond leeuwenkoning Mufasa, zijn overmoedige zoontje Simba en diens sluwe oom Scar, die aast op de troon. Ze worden ook nu weer omringd door memorabele personages als de neushoornvogel Zazu (John Oliver), de mandril Rafiki (John Kani), de jonge leeuwin Nala (Beyoncé) en natuurlijk het komische duo Timon (Billy Eichner) en Pumbaa (Seth Rogen).</p><p>Hakuna Matata</p><p>Een andere steunpilaar vormen liedjes als Circle of life, Can can feel the love tonight en Hakuna Matata, inmiddels net zo goed klassiekers. Daarnaast levert James Earl Jones ook in de nieuwe film zijn donkere stem aan Mufasa. Het zo karakteristieke geluid van Jeremy Irons als Scar moest echter plaatsmaken voor dat van Chiwetel Ejiofor. Die iets minder sardonisch klinkt, maar zijn voorganger toch knap naar de kroon steekt.</p><p>Vooral visueel weet Favreau te verbluffen. In 2014 regisseerde hij al de live-action versie van The Jungle Book, een mix van live-action en digitale decors en personages. Deze keer komt álles wat hij op het witte doek laat zien uit de computer. De filmmakers bouwden een digitaal 3D-model van de volledige leefomgeving van Simba (Danny Glover) en bevolkten die met levensecht ogende dieren: van giraf tot libelle, van olifant tot vuurvlieg. En natuurlijk met hyena’s en leeuwen waarvan je – als je het geduld ervoor had - de haartjes zou kunnen tellen. De beelden zijn scherp, kleurrijk en helder. In tegenstelling tot veel andere films die een greep doen in de digitale trukendoos en schemer en schaduw gebruiken om onvolkomenheden te verhullen.</p><p>Naast het uiterlijk komen ook de bewegingen van alle verschillende dieren in The Lion King natuurlijk over. Alleen heeft het toegenomen realisme ook een schaduwkant: dat de dieren praten wordt hierdoor als kijker minder makkelijk te accepteren. Daarnaast raakt veel van het cartooneske karakter van de originele tekenfilm verloren. Juist met de abstractie van een paar lijnen kan iets grappig worden uitvergroot, zoals ook gebeurt in een spotprent. Foto-realisme zit dat in de weg. Wat de komische inbreng van de stemacteurs nóg belangrijker maakt.</p><p>Realistisch</p><p>Toch weet Jon Favreau ons onweerstaanbaar mee te voeren naar zijn realistisch ogende computerversie van de Afrikaanse savanne in 3D. Waar knuffelbare leeuwenwelpjes met elkaar stoeien en hun glanzende ogen hun emoties lijken te weerspiegelen. Waar enge hyena’s bijtend en grauwend de achtervolging inzetten (resulterend in een 9+ leeftijdskeuring). Waar de cirkel van het leven alle schepsels met elkaar verbindt.</p><p>Dat welbekende verhaal wordt in The Lion King kundig naverteld. Met groot oog voor detail, een goed gevoel voor ritme en met respect voor het origineel, zonder dat steeds slaafs te volgen. Ook de dynamische cameravoering valt op. Net als de manier waarop zoiets als een dwarrelend plukje leeuwenhaar onze blik leidt door deze levensecht ogende fantasiewereld vol visuele mijlpalen. Dé zomerhit van 2019 in de bioscoop? Disney heeft ’m met deze film zonder twijfel in huis.</p>
