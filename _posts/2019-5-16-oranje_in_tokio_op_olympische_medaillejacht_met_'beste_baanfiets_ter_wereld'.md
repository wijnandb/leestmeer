---
layout: post
title: "Oranje in Tokio op olympische medaillejacht met 'beste baanfiets ter wereld'"
date: Thu, 16 May 2019 11:10:38 +0200
category: sport
externe_link: "https://nos.nl/l/2284902"
feature_image: "https://nos.nl/data/image/2019/05/16/550330/1008x567.jpg"
---

<p>Alles wijst erop dat Nederland volgend jaar bij de Olympische Spelen in Tokio flink gaat huishouden bij het baanwielrennen. Niet alleen omdat er renners van wereldklasse zijn, maar ook omdat zij de beschikking krijgen over een speciale fiets.</p>
<p>Fietsenfabrikant Koga uit Heerenveen heeft de afgelopen twee jaar met een groot team een zeer aerodynamische fiets ontwikkeld. Een project waar ongeveer 500.000 euro in is geïnvesteerd. De afgelopen weken hebben de renners de fiets kunnen testen.</p>
<p>"De fiets is mij fantastisch goed bevallen. Ik heb alleen nog maar positieve ervaringen", zegt Jeffrey Hoogland, die eerder dit jaar wederom wereldkampioen teamsprint werd met Harrie Lavreysen en Roy van den Berg.</p>
<h2>'We staan er perfect voor'</h2>
<p>Ook Lavreysen, die individueel wereldkampioen werd, is lovend over de nieuwe fiets: "Dat hij sneller is, durf ik al bijna zeker te zeggen. Wel jammer, bij de WK reden we bijna een wereldrecord. Met deze fiets zouden we dat al gehad hebben. We staan er perfect voor."</p>
<p>Bij de WK veroverde Nederland zes keer goud, vier keer zilver en één keer brons. Oranje was dan ook winnaar van het medailleklassement.</p>
<p>Hoogland legt uit waarom de nieuwe fiets zo goed is: "We kunnen hier onze volledige armlengte en lichaam op kwijt. Dat verandert onze hele positie, waardoor we minder wind vangen. Dat is het grootste voordeel."</p>
<p>Koga verwacht dat de teamsprinters met de 'Tokio-fiets' een halve seconde sneller zijn dan voorheen. "Ik heb het volste vertrouwen dat we hier de beste baanfiets ter wereld hebben", stelt manager Harald Troost.</p>
<p>Alle olympische renners krijgen de nieuwe fiets. Die wordt op maat gemaakt voor ze. De EK in Apeldoorn in oktober wordt het eerste moment voor de renners om de fiets in competitie te testen.</p>
