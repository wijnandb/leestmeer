---
layout: post
title: "Ere-Zilveren Nipkowschijf voor Jeroen Pauw"
date: Thu, 16 May 2019 00:34:27 +0200
category: cultuur
externe_link: "https://nos.nl/l/2284867"
feature_image: "https://nos.nl/data/image/2019/05/16/550289/1008x567.jpg"
---

<p>Jeroen Pauw krijgt de Ere-Zilveren Nipkowschijf, de oeuvreprijs voor iemand die zich buitengewoon heeft ingezet voor de televisiewereld.</p>
<p>Pauw begon zijn carrière als nieuwslezer bij RTL Nieuws. Bij de publieke omroep werkte hij bij NOVA, voordat hij talkshows ging presenteren. Eerst Pauw en Witteman en vanaf september 2014 ging hij alleen verder met Pauw.</p>
<h2>Ongemakkelijk</h2>
<p>Toen Pauw vanavond in zijn programma een gesprek dacht te hebben met twee tv-recensenten over de nominaties voor de Zilveren Nipkowschijf, werd hij met het nieuws overvallen door Renate van der Bas van Trouw. "We hebben iets niet verteld en dat is dat we dit jaar ook een Ere-Zilveren Nipkowschijf uitreiken aan iemand die al dertig jaar op tv is en al vijf jaar dit programma presenteert. Applaus voor Jeroen Pauw!"</p>
<p>De presentator wist zich daarna moeilijk een houding te geven. "Nou ja zeg. Ik ben eerlijk gezegd enigszins uit het veld geslagen door deze opmerking van jullie en tegelijkertijd vind ik het dan ongemakkelijk."</p>
<h2>Nominaties</h2>
<p>Daarna werden alsnog de nominaties voor de Zilver Nipkowschijf bekendgemaakt. Dat is de prijs van tv-critici voor het beste Nederlandse televisieprogramma.</p>
<p>De genomineerden zijn Stuk, een documentaireserie over het dagelijks leven in een revalidatiecentrum. Zeven kleine criminelen, een jeugdserie over zeven tieners die een bank gaan overvallen. En ook tv-maker Sinan Can is genomineerd voor de programma's Sinan zoekt de klas van Elias en Voorbij de grenzen van Saoedi-Arabië. De onlineserie Joardy Season van de VPRO heeft een eervolle vermelding gekregen.</p>
<p>Vorig jaar kreeg De Luizenmoeder de televisieprijs. De uitreiking van de Nipkowschijf is op 20 juni in het Ketelhuis in Amsterdam. Dan wordt ook de radioprijs de Zilveren Reissmicrofoon uitgereikt.</p>
