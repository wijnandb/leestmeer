---
layout: post
title: "Toekomstig Ajacied Marin helpt Genk aan Belgische titel"
date: Thu, 16 May 2019 22:49:50 +0200
category: sport
externe_link: "https://nos.nl/l/2285037"
feature_image: "https://nos.nl/data/image/2019/05/16/550546/1008x567.jpg"
---

<p>Het Nederlands getinte Club Brugge heeft naast de Belgische landstitel gegrepen. Basisspelers Ruud Vormer, Stefano Denswil en invaller Arnaut Danjuma verloren met 2-0 van Standard Luik. Concurrent Racing Genk is door een gelijkspel bij Anderlecht (1-1) niet meer in te halen.</p>
<p>En dat terwijl Standard een uur lang met tien man speelde. Brugge wist niet te profiteren van het overwicht en zag dat Razvan Marin, die deze zomer naar Ajax gaat, vanaf de stip de 1-0 maakte en in blessuretijd ook de tweede treffer binnenschoot. De regerend landskampioen moest daardoor hopen op een nederlaag van koploper Genk.</p>
<p>Die nederlaag kwam er bij de uitwedstrijd tegen Anderlecht, die op hetzelfde moment gespeeld werd, niet. Yannick Bolasie (Anderlecht) maakte de vroege goal van Bryan Heynen wel ongedaan en gaf Brugge nog even hoop, maar verder kwam de thuisploeg niet, waardoor het feest was bij Genk.</p>
<p>Met de slotwedstrijd voor de boeg heeft Genk een voorsprong van vier punten in de kampioensplay-offs. Dat is voor de Limburgers genoeg voor de eerste titel sinds 2011. Toen speelden onder anderen Kevin de Bruyne en Thibaut Courtois in het kampioenselftal.</p>
