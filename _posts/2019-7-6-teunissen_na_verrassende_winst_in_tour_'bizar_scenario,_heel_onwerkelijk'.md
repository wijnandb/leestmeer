---
layout: post
title: "Teunissen na verrassende winst in Tour: 'Bizar scenario, heel onwerkelijk'"
date: Sat, 06 Jul 2019 17:35:26 +0200
categories: 
- sport 
- wielrennen 
externe_link: "https://nos.nl/l/2292308"
feature_image: "https://nos.nl/data/image/2019/07/06/561587/1008x567.jpg"
---

<p>Zijn kopman raakte hij op anderhalve kilometer voor de finish in Brussel kwijt door een valpartij, maar Mike Teunissen nam de rol van favoriet Dylan Groenewegen zonder problemen over.</p>
<p>"Dit was een vreemde dag. Wat een bizar scenario", zei de verrassende ritwinnaar, die dertig jaar na Erik Breukink de gele leiderstrui van de Tour de France weer naar Nederland bracht.</p>
<p>Teunissen reageerde alert in de slotfase toen zijn kopman en torenhoge favoriet Groenewegen betrokken raakte bij een valpartij en direct kansloos was voor de ritzege en de gele leiderstrui. Hij vormde plan B van Jumbo-Visma. "Ik zat nog voorin en voelde me goed. We hadden nog weinig gedaan. Ik ben er vol voor gegaan", zei hij over de sprint.</p>
<p>Kijk hier naar de overwinning van Mike Teunissen:</p>
<p>Op de streep in Brussel rekende de 26-jarige Nederlander, die vorig jaar nog voor Sunweb fietste, af met drievoudig wereldkampioen Peter Sagan. Die leek op de winst af te stevenen, tot Teunissen hem nog voorbijstak.</p>
<p>"We hebben er maanden naartoe gewerkt om Dylan hier in het geel te krijgen. Op anderhalve kilometer van de finish is dan alles weg", zei Teunissen, die ook de groene puntentrui kon afhalen. "Ik zat goed in positie en had Wout van Aert nog bij me. In de laatste meters ging iedereen kapot. Ik pak Sagan ook nog op de streep. Ongelooflijk."</p>
<p>Ook directeur Richard Plugge had uiteraard geen rekening gehouden met dit scenario. "Ik hoop dat het goed gaat met Dylan, maar dat Mike het afmaakt is ongelofelijk."</p>
<p>"Wat zijn we aan het doen? Dit is echt fantastisch. Eigenlijk ben ik sprakeloos."</p>
<p>"Je kunt hiervan dromen voor de Tour, maar nu is het werkelijkheid", keek Teunissen terug op de merkwaardige ontknoping van de eerste etappe. "Dit is onwerkelijk. Ik hoop dat Dylan straks toch nog kan lachen als ik het geel meeneem naar de kamer."</p>
