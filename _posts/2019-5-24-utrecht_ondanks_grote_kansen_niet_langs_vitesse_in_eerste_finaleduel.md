---
layout: post
title: "Utrecht ondanks grote kansen niet langs Vitesse in eerste finaleduel"
date: Fri, 24 May 2019 22:44:41 +0200
categories: 
- sport 
- voetbal 
externe_link: "https://nos.nl/l/2286175"
feature_image: "https://nos.nl/data/image/2019/05/24/552328/1008x567.jpg"
---

<p>Het eerste finaleduel in de play-offs om een Europa League-ticket tussen FC Utrecht en Vitesse heeft geen winnaar opgeleverd. In De Galgenwaard werd het 1-1.</p>
<p>Utrecht staat al voor het vierde opeenvolgende seizoen in de finale van de play-offs, die het vorig seizoen nog van Vitesse verloor. De Domstedelingen maakten hun revanchegevoelens kenbaar met een sterke openingsfase, waarin Cyriel Dessers een levensgrote kans miste.</p>
<h2>Goals Van de Streek en Matavz</h2>
<p>Kort daarna viel de openingstreffer alsnog. Sander van de Streek kopte na ruim een kwartier raak op aangeven van Gyrano Kerk. Tim Matavz repareerde de schade voor de Arnhemmers toen Mohammed Dauda een corner van Martin Ødegaard voor zijn voeten kopte.</p>
<p>Kerk had de 2-1 voor Utrecht moeten maken nadat hij Remko Pasveer al had gepasseerd. Hij gaf de bal daarna echter niet genoeg kracht mee, en zag hoe Alexander Büttner de bal via de paal van zijn eigen doel kon wegwerken.</p>
<p>FC Utrecht had na de rust meer drang naar voren dan Vitesse, maar het beste was er wel vanaf. Dessers trof doel, maar stond buitenspel.</p>
<p>Pogingen van Sean Klaiber, Simon Gustafson en Willem Janssen konden Pasveer vervolgens niet meer verontrusten, waardoor Vitesse een goede uitgangspositie heeft om het Europa League-ticket voor eigen publiek veilig te stellen.</p>
<h2>Veel inzet</h2>
<p>"Het was een echte thuiswedstrijd voor ons, met heel veel inzet", analyseerde Utrecht-trainer Dick Advocaat, die niet kon inschatten hoe zijn door blessures uitgedunde selectie er fysiek voorstaat. "Dus of ze dat nou nog een keer kunnen opbrengen, dat is de vraag."</p>
<p>"Het is nog lang niet gespeeld", meende Vitesse-aanvaller Bryan Linssen, die na een lang seizoen eveneens op zijn laatste benen loopt. "Het wordt volgende wedstrijd weer een veldslag, ben ik bang."</p>
<p>Dinsdag om 20.45 uur is de return in Arnhem, waar Vitesse sinds vorige zomer geen duel meer verloor.</p>
