---
layout: post
title: "Verstappen na stressvolle uren: 'De juiste beslissing voor de sport'"
date: Sun, 30 Jun 2019 18:01:32 +0200
categories: 
- sport 
- autosport 
externe_link: "https://nos.nl/l/2291365"
feature_image: "https://nos.nl/data/image/2019/06/30/560255/1008x567.jpg"
---

<p>Hij was door het dolle heen, Max Verstappen na zijn zege bij de GP van Oostenrijk. Maar niet lang daarna kwam er de onzekerheid: had hij op weg naar de zege een fout gemaakt? Pas uren later kwam het antwoord: nee.</p>
<p>De inhaalactie drie rondes voor het eind waarmee hij de leiding overnam van Charles Leclerc, werd na de race door de jury onderzocht. Verstappen passeerde de Ferrari van Leclerc aan de binnenkant en kwam daarna in botsing met zijn concurrent.</p>
<h2>Even geduld aub</h2>
<p>Rond half vijf werd Verstappen als winnaar afgevlagd. Even later klonk het Wilhelmus en werd er feestgevierd met de ruim twintigduizend aanwezige Nederlandse fans. In de tussentijd bekeek de wedstrijdleiding nauwkeurig de tv-beelden van de inhaalmanoeuvre.</p>
<p>Even voor acht uur, zo'n drieÃ«nhalf uur na de race, kwam het verlossende woord. De actie van Verstappen kon volgens de juryleden door de beugel en daarmee mocht de Red Bull-coureur zich officieel winnaar noemen van de Grand Prix van Oostenrijk.</p>
<p>"De laatste uren waren erg stressvol", reageerde een opgeluchte Verstappen voor de camera van Sky Sports. "Maar ik denk dat dit de juiste beslissing is. Ook voor de sport."</p>
<p>Leclerc had direct na afloop geen goed woord over voor de actie van Verstappen. Maar dat liet de Nederlander koud. "Andersom had hij het ook zo gedaan. Dit is gewoon racen", aldus Verstappen.</p>
<p>"Het is hard racen, anders kan je beter thuisblijven. Als dit niet meer mag, vraag ik me af wat het voor zin heeft om in de Formule 1 te rijden", zei Verstappen, die in Oostenrijk de zesde grandprixzege uit zijn loopbaan greep.</p>
<p>Op Twitter toont Leclerc zich een sportief verliezer. Hij feliciteert zijn generatiegenoot met de overwinning. </p>
