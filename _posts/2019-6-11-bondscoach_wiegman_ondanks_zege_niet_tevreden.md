---
layout: post
title: "Bondscoach Wiegman ondanks zege niet tevreden"
date: Tue, 11 Jun 2019 18:01:02 +0200
category: sport
externe_link: "https://www.telegraaf.nl/sport/1408222880/bondscoach-wiegman-ondanks-zege-niet-tevreden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3ae5606e-8c62-11e9-b616-0217670beecd.jpg"
---

<p class="intro">Bondscoach Sarina Wiegman herkende in de eerste WK-wedstrijd tegen Nieuw-Zeeland (1-0) haar eigen ploeg niet.</p> <p>„We kunnen veel beter voetballen dan we hebben laten zien. Dat weten we zelf donders goed”, gaf ze bij de NOS toe na de benauwde zege, met de treffer van invalster Jill Roord in de extra tijd. „Ik heb niet gewanhoopt, want geloof moet je altijd hebben en houden. Maar we hebben het wel heel spannend gemaakt.”</p><p>Wiegman wist niet precies het antwoord op de vraag waarom het spel van Oranje tegenviel. „Er waren meerdere factoren. We waren slordig, ons baltempo was te laag en ons positiespel was niet goed. Ik zag ook te veel spelers bij ons wandelen. Vooral in de eerste helft misten we explosiviteit en hadden we te weinig diepgang en loopacties. Na de rust hebben we vooral op hun helft gespeeld.”</p><p>Lineth Beerensteyn, die in de 87e minuut inviel, zorgde ervoor dat Roord kon scoren. „Als reserve moet je altijd klaar zijn. Zij waren er beiden duidelijk klaar voor. Het is heel fijn en goed dat we dankzij twee invalsters toch nog hebben kunnen winnen.”</p>
