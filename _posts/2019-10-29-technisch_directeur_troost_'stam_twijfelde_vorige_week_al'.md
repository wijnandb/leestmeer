---
layout: post
title: "Technisch directeur Troost: 'Stam twijfelde vorige week al'"
date: Tue, 29 Oct 2019 10:44:16 +0100
category: sport
externe_link: "https://nos.nl/l/2308137"
feature_image: "https://nos.nl/data/image/2019/10/29/588194/1008x567.jpg"
aantal: 274
unieke: 187
bron: "NOS"
---

<p>Een dag nadat Jaap Stam is opgestapt als trainer van Feyenoord heeft assistent Jean-Paul van Gastel dinsdagochtend de (besloten) training geleid. Ook Said Bakkati was te zien op het trainingsveld. De assistent-trainer kwam afgelopen zomer samen met Stam naar De Kuip, nadat ze eerder al hadden samengewerkt bij PEC Zwolle, Reading en Jong Ajax.</p>
<p>Hoewel het vertrek van Stam na de verloren Klassieker (4-0) al in de lucht hing, was het toch een verrassing voor technisch directeur ad interim Sjaak Troost.</p>
<p>"We hebben vorige week nog een goed gesprek gehad", vertelde Troost enkele uren na het opstappen. "Daar haalde ik toen uit dat Jaap twijfel begon te krijgen. Maar dat gesprek eindigde heel prettig en plezierig en daarom was het voor mij toch verrassend dat hij wilde stoppen."</p>
<p>Stam maakte zijn besluit maandag bekend na een kort gesprek met Troost. De technisch directeur kon de 67-voudig international tot zijn spijt niet meer overtuigen. "Jaap was heel stellig en overtuigd. Hij komt uit Kampen en als hij iets in zijn hoofd heeft dan is het zo. We respecteren zijn beslissing, maar het is wel een mislukt huwelijk ja."</p>
<p>"Zijn beslissing is een optelsom geweest van de afgelopen maanden", weet Troost. "Tot aan maandag toe. Toen heeft hij bedacht: ik ga het niet meer doen."</p>
<h2>Advocaat?</h2>
<p>Nu Stam vertrokken is, ligt er voor Troost een nieuwe taak klaar om een nieuwe hoofdtrainer te zoeken. Zo lang dat niet gebeurt, zal de huidige technische staf de trainingen en wedstrijden leiden.</p>
<p>"Ik ben nog niet in paniek hoor", verzekert Troost. "We gaan nu heel zorgvuldig op zoek naar een opvolger. Advocaat? Ik ga nu niet speculeren over namen."</p>
