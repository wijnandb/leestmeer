---
layout: post
title: "Canada vol zelfvertrouwen voor duel met Oranje: 'Wij zijn van wereldklasse'"
date: Thu, 20 Jun 2019 06:21:35 +0200
category: sport
externe_link: "https://nos.nl/l/2289789"
feature_image: "https://nos.nl/data/image/2019/06/20/557777/1008x567.jpg"
---

<p>Nieuw-Zeeland bleek taai, Kameroen toonde zich een vooral fysiek geduchte opponent en vandaag is het de vraag wat de Nederlandse voetbalsters kunnen verwachten van Canada. Aan zelfvertrouwen in ieder geval geen gebrek in het Canadese kamp. "We hebben een team van wereldklasse."</p>
<p>Met die opmerking is de toon gelijk gezet. Canada staat momenteel vijfde op de wereldranglijst en dat willen de 'Canucks' weten ook. Maar waar is dat geloof in eigen kunnen op gebaseerd?</p>
<p>Wie een blik werpt op de historie van de wereldkampioenschappen, moet goed zoeken om het Noord-Amerikaanse team ergens tegen te komen. EÃ©n keer schaarde Canada zich bij de beste vier. In 2003, toen er nog slechts zestien teams deelnamen, plaatste de ploeg zich voor de knock-outfase en versloeg daarin China. Maar in de halve eindstrijd was de VS te sterk.</p>
<p>Tijdens vier van de vijf andere WK-deelnames kwam Canada niet verder dan de groepsfase. In 2015 organiseerde Canada het WK. In een groep met Nederland (1-1), Nieuw-Zeeland (0-0) en China (1-0) scoorde de thuisploeg slechts twee keer. In de achtste finales werd Zwitserland verslagen, maar in de kwartfinales bleek Engeland (0-1) een maatje te groot.</p>
<p>Vanwaar dan dat enorme zelfvertrouwen? Dat vloeit waarschijnlijk voort uit de prestaties op de Olympische Spelen. Zowel in 2016 (Rio) als in 2012 (Londen) wonnen de Canadese vrouwen brons.</p>
<p>Bij Canada draait veel om de routinier, Christine Sinclair. Er zijn maar weinig speelsters op dit WK die aan de cijfers van de 36-jarige aanvaller kunnen tippen. Met 284 interlands en 181 doelpunten is zij een grootheid in het mondiale vrouwenvoetbal.</p>
<p>Sinclair gaat uit van eigen kracht. "We zijn een team van wereldklasse. Dat weten we. Teams moeten ons gaan vrezen. We weten dat we iedereen aankunnen." Recente prestaties geven haar gelijk: in 2019 verloor Canada nog geen duel. Sterker: het team kreeg al 423 minuten achter elkaar geen tegentreffer. De eerste duels op het WK eindigden in 1-0 (Kameroen) en 2-0 (Nieuw-Zeeland).</p>
<p>Maar ook Sinclair weet dat er met Nederland, de nummer acht van de wereldranglijst, een betere opponent wacht dan de vorige twee. "Ze zijn getalenteerd. Ze hebben drie topaanvallers", zegt Sinclair, daarmee wijzend op Lieke Martens, Vivianne Miedema en Shanice van der Sande. "Tegen zo'n sterk team hebben we dit WK nog niet gespeeld. Het zal er anders aan toegaan dan in de eerste twee duels."</p>
<p>Afgaande op vier jaar geleden zijn de teams aan elkaar gewaagd. Destijds eindigde de groepswedstrijd, net als nu ook de derde wedstrijd, in 1-1. "Ten opzichte van toen is de speelstijl veranderd", meent Sinclair. "De jonge meiden van toen leiden nu ons team."</p>
<p>Ze doelt mede op verdedigster Kadeisha Buchanan, die vier jaar geleden in eigen land nog werd uitgeroepen tot grootste talent van het WK.</p>
<p>Hoewel beide teams al zes punten hebben en zeker zijn van de volgende ronde, staat er wel degelijk wat op het spel in Reims: groepswinst. De eerste plaats in groep E zorgt ervoor dat de Verenigde Staten, topfavoriet in Frankrijk, worden ontlopen. In dat geval is Japan dinsdagavond om 21.00 uur de tegenstander.</p>
<p>Sinclair: "Het is een kampioenschap, je wil elke wedstrijd winnen. Zodra je bij jezelf denkt: tegen wie speel ik het liefst, wordt het gevaarlijk."</p>
