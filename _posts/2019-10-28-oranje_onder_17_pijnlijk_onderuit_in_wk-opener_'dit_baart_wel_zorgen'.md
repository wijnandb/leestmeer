---
layout: post
title: "Oranje onder 17 pijnlijk onderuit in WK-opener: 'Dit baart wel zorgen'"
date: Mon, 28 Oct 2019 02:17:07 +0100
categories: 
- sport 
- voetbal 
externe_link: "https://nos.nl/l/2307977"
feature_image: "https://nos.nl/data/image/2019/10/28/587985/1008x567.jpg"
aantal: 240
unieke: 174
bron: "NOS"
---

<p>De voetballers van Oranje onder 17 zijn teleurstellend begonnen aan het WK. In Brazilië ging de Europees kampioen, met grote beloften als Ki-Jana Hoever van Liverpool en Naci Ünüvar van Ajax, met 3-0 onderuit tegen Japan.</p>
<p>"Dit baart wel zorgen. Als je zoveel spelers ziet die niet thuis geven", reageerde bondscoach Peter van der Veen na afloop. "We hebben zoveel fouten gemaakt in de passing, er was weinig beweging. Ze leken wel lamgeslagen, ik weet niet wat het was."</p>
<p>Bekijk in de videocarrousel hieronder interviews met bondscoach Peter van der Veen en aanvoerder Kenneth Taylor.</p>
<p>Nederland kwam geen moment in het stuk voor. Japan gunde Oranje de bal en kreeg zelf de grootste en beste kansen. Vlak voor rust viel dan ook de eerste treffer via Yamato Wakatsuki, die in de tweede helft ook voor de 2-0 zorgde.</p>
<p>Om de malaise compleet te maken ging de bal na een handsbal van Ajacied Devyne Rensch nog op de stip. Jun Nishikawa schoot vervolgens raak vanaf elf meter.</p>
<p>Een schot op de paal van Mohamed Taabouni vlak voor tijd was een van de weinige speldenprikjes die Oranje wist uit te delen.</p>
<h2>Ruime zege Senegal</h2>
<p>Senegal wist eerder op de avond ruim te winnen van de Verenigde Staten. De Amerikanen kwamen al vroeg op voorsprong, maar uiteindelijk wonnen de Senegalezen met 4-1. Senegal is woensdagavond om 21.00 uur de volgende tegenstander van Oranje.</p>
<p>Zaterdag staat het duel met de VS op het programma.</p>
