---
layout: post
title: "Belangrijkste toneelprijzen voor Ramsey Nasr en Hannah Hoekstra"
date: Sun, 15 Sep 2019 22:01:58 +0200
category: nieuws
externe_link: "https://nos.nl/l/2301904"
feature_image: "https://nos.nl/data/image/2019/09/15/577598/1008x567.jpg"
aantal: 255
unieke: 159
bron: "NOS"
---

<p>De twee belangrijkste prijzen in de Nederlandse toneelwereld, de Louis d'Or en Theo d'Or, gaan dit jaar naar acteur Ramsey Nasr en actrice Hannah Hoekstra. De prijzen werden vanavond uitgereikt op het Gala van het Nederlands Theater in de Stadsschouwburg in Amsterdam.</p>
<p>De Theo d'Or is de toneelprijs voor de meest indrukwekkende dragende vrouwenrol. Hoekstra krijgt hem voor haar rol in People, Places &amp; Things, van Toneelgroep Oostpool uit Arnhem. De voorstelling speelt in een afkickkliniek en gaat over "je terugvechten in de maatschappij, falen en weer opstaan, en het leven omarmen zoals het is".</p>
<p>"Hannah Hoekstra trekt in People, Places &amp; Things alle registers open, schrijft de jury. "Ze stort zich er helemaal in, dwingt ons naar de plek waar ze ons hebben wil, en weet ook te ontroeren. Een magistrale tour de force."</p>
<p>Ramsey Nasr kreeg de Louis d'Or voor beste mannelijke hoofdrol voor zijn vertolking van Jude in de voorstelling Een klein leven van Internationaal Theater Amsterdam. De voorstelling gaat over de ontwikkeling van een vriendschap tussen vier mannen in New York. De hoofdpersoon, gespeeld door Nasr, is in zijn jeugd verwaarloosd en misbruikt en probeert dat voor zijn vrienden verborgen te houden.</p>
<p>"De aftakeling die Nasr in Een klein leven speelt, is bijzonder aangrijpend", aldus de jury. "Je ziet hoe de opeenstapeling van pijn in zijn lichaam gaat zitten. Een emotionele en indrukwekkende slijtageslag."</p>
<p>Het is de tweede keer dat Nasr de Louis d'Or wint. De eerste keer was in 2015.</p>
<p>Kijk hier naar beelden van de uitreiking in Amsterdam: </p>
