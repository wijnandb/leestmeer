---
layout: post
title: "Gezochte psychiatrische patiënt Den Dolder op straat herkend en opgepakt"
date: Thu, 06 Jun 2019 15:29:06 +0200
category: nieuws
externe_link: "https://nos.nl/l/2287871"
feature_image: "https://nos.nl/data/image/2019/06/06/555001/1008x567.jpg"
---

<p>De politie heeft de man gevonden die afgelopen weekend na onbegeleid verlof niet terugkeerde naar de psychiatrische kliniek in Den Dolder waar hij verbleef. Gisteravond werden een foto en signalement van de 43-jarige Peter M. verspreid, omdat hij zonder medicatie een gevaar voor zichzelf en anderen kan zijn.</p>
<p>Rond 13.30 uur werd M. op NS-station Breda herkend door mensen die zijn foto hadden gezien. Zij belden de politie, waarna M. werd aangehouden. Hij wordt op korte termijn teruggebracht naar de kliniek in Den Dolder.</p>
<h2>Politiebeveiliging</h2>
<p>De familie van M. maakte zich grote zorgen na de ontsnapping. Omdat de agressie van M. zich vaak richtte op zijn moeder, kreeg zij volgens zijn zus politiebeveiliging. Direct nadat zijn identiteit was bevestigd, heeft de politie aan de familie laten weten dat M. weer terecht is.</p>
<p>Waar de man de afgelopen dagen is geweest, is nog onduidelijk. De recherche doet er onderzoek naar.</p>
<h2>Den Dolder</h2>
<p>M. werd twee jaar geleden veroordeeld voor mishandeling en een valse bommelding. Via internet had hij gedreigd dat hij het station van Dordrecht zou opblazen met een atoombom.</p>
<p>De man is psychotisch en lijdt aan schizofrenie. Hij verbleef daarom in dezelfde kliniek in Den Dolder waar Michael P., de moordenaar van Anne Faber, zat.</p>
<h2>Verlof</h2>
<p>Afgelopen zaterdag mocht M. op verlof. Toen hij daar niet van terugkeerde, werd een zoektocht naar hem gestart.</p>
<p>De top van de kliniek in Den Dolder werd gisteren door minister Dekker voor Rechtsbescherming ontboden, om uit te leggen wat er is misgegaan. Burgemeester Janssen van de gemeente Zeist, waar de kliniek staat, vindt dat omwonenden beter geïnformeerd hadden moeten worden over de ontsnapping. Na de moord op Anne Faber waren al afspraken gemaakt met de kliniek om omwonenden beter op de hoogte te stellen bij incidenten.</p>
