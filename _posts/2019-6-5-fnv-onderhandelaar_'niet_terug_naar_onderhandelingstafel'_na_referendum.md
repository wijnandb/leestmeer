---
layout: post
title: "FNV-onderhandelaar 'niet terug naar onderhandelingstafel' na referendum"
date: Wed, 05 Jun 2019 18:17:02 +0200
category: nieuws
externe_link: "https://nos.nl/l/2287760"
feature_image: "https://nos.nl/data/image/2019/06/05/554829/1008x567.jpg"
---

<p>FNV-vicevoorzitter Tuur Elzinga gaat niet opnieuw onderhandelen over de toekomst van de pensioenen als de vakbondsleden in meerderheid tegen het voorlopige pensioenakkoord stemmen. Dat zegt hij tegen Nieuwsuur. "Ik heb er twee jaar tot de laatste snik voor gevochten. Ik ga dan niet meer terug naar de onderhandelingstafel."</p>
<p>Gisteren sloten het kabinet, werkgevers en vakbonden een principe-pensioenakkoord. Afgesproken is onder meer dat de pensioenleeftijd langzamer stijgt dan eerder was afgesproken. Vakbonden FNV en het CNV gaan het akkoord volgende week voorleggen aan hun leden.</p>
<h2>Brief van de minister</h2>
<p>Over de toekomst van het pensioenstelsel werd al jaren gediscussieerd. De afgelopen dagen kwamen de onderhandelingen ineens in een stroomversnelling. "Ik denk dat onze acties een grote rol hebben gespeeld", zegt Elzinga daarover, onder meer verwijzend naar de stakingsdag in het openbaar vervoer vorige week.</p>
<p>"Die staking was een noodzakelijk kwaad. Het heeft het laatste zetje gegeven voor de onderhandelingen. Minister Wouter Koolmees heeft regelmatig aangegeven met ons te willen praten, maar na de staking kwam hij snel met een brief waarin hij een opening bood om te praten over de koppeling van de stijging van de levensverwachting met de AOW-leeftijd."</p>
<p>Die koppeling was ook gelijk het moeilijkste punt bij de onderhandelingen, zegt Elzinga. "Het kabinet wilde de AOW-leeftijd verhogen met een jaar bij een toegenomen levensverwachting van een jaar. Wij zetten in op zes maanden. Daar zat lange tijd weinig beweging in. Toen leek het op negen maanden uit te komen. Uiteindelijk is het zelfs acht maanden geworden. We zijn daar erg blij mee."</p>
<p>"Het was altijd zo dat je ongeveer veertig jaar moest werken en daarna twintig jaar van je pensioen kon genieten. Die verhouding 2/3 - 1/3 wilden we graag zo houden en dat is gelukt."</p>
<p>Ook over de uitkomst van een ander 'knellend punt' is Elzinga tevreden. "Het kan straks in cao's worden geregeld om drie jaar eerder te stoppen met werken bij zware beroepen. Dat hebben we ook voor elkaar gekregen."</p>
<p>Toch geeft de FNV geen positief advies mee aan de leden bij het referendum. Het vakbondsbestuur is vóór het principe-akkoord, maar zal het met een neutraal advies voorleggen, omdat het ledenparlement veel kritiek heeft. Zo zeggen critici dat het in het akkoord ontbreekt aan fundamentele veranderingen van het pensioenstelsel.</p>
<p>"Nee, het pensioenstelsel is inderdaad niet fundamenteel veranderd", erkent Elzinga. "Ik vind het meer een groot onderhoud. Belangrijke kenmerken behouden we: collectief pensioen opbouwen, risico delen tussen jong en oud. Hadden we meer willen veranderen? Je gaat met elkaar een proces in. Je had altijd andere dingen anders gewild, kabinet en werkgevers ook."</p>
<h2>Onderste uit de kan</h2>
<p>Elzinga verwacht dat de meeste leden positief zijn over het akkoord. "Als ze voor stemmen, moeten ze wel langer doorwerken maar minder lang dan nu in de wet staat. We hebben scherp ingezet en mensen zijn vast teleurgesteld. Maar wij denken dat wij het onderste uit de kan hebben gehaald."</p>
<p>"Als we nu niet tot een akkoord komen, heb ik er geen enkel vertrouwen in dat we er met het kabinet nog uitkomen. Dus dan ben je jaren verder. Hoe dan ook zullen we de stem van de leden respecteren."</p>
