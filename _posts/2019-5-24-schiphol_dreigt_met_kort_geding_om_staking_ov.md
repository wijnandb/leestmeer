---
layout: post
title: "Schiphol dreigt met kort geding om staking ov"
date: Fri, 24 May 2019 18:21:56 +0200
category: binnenland
externe_link: "https://www.telegraaf.nl/nieuws/3644827/schiphol-dreigt-met-kort-geding-om-staking-ov"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c7274280-7e44-11e9-8032-0217670beecd.jpg"
---

<p class="intro">Schiphol wil dat de luchthaven tijdens de landelijke ov-staking dinsdag bereikbaar blijft met het openbaar vervoer. Als het overleg daarover met de vakbonden niet het gewenste resultaat oplevert, stapt Schiphol naar de rechter om te proberen dit af te dwingen. De luchthaven bereidt daarvoor een spoed-kort geding voor bij de rechtbank Noord-Holland, dat zondagochtend zou moeten plaatsvinden op Schiphol zelf.</p> <p>Een woordvoerder van Schiphol benadrukte vrijdag dat het overleg met de bonden nog loopt de komende dagen. "We hebben geen conflict met de bonden, maar we hebben tegengestelde belangen. We willen Schiphol bereikbaar en veilig houden. Als er helemaal geen treinen en bussen rijden, wordt dat ernstig beperkt."</p><p>Volgens hem komt bijna de helft van de reizigers met het openbaar vervoer naar de luchthaven. Als het ov niet rijdt, zal het ook extra druk op de weg worden richting Schiphol. Bovendien zouden de vele mensen die landen, niet weg kunnen van het vliegveld, stelt hij. Dat levert allerlei risico's op voor de veiligheid.</p><p>Pensioenen</p><p>Het is nog niet duidelijk wat de exacte inzet van een kort geding zou worden, bijvoorbeeld een verbod van de staking of een gedeeltelijk verbod. Ook dat hangt af van de uitkomst van de gesprekken, aldus de woordvoerder.</p><p>De FNV bevestigde dat het overleg doorgaat, maar wilde vrijdagavond nog niet inhoudelijk reageren.</p><p>De bonden willen met de landelijke staking een beter pensioenstelsel afdwingen bij de werkgevers.</p>
