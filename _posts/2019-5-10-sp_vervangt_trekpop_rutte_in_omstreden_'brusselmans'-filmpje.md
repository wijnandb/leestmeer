---
layout: post
title: "SP vervangt trekpop Rutte in omstreden 'Brusselmans'-filmpje"
date: Fri, 10 May 2019 14:09:37 +0200
category: politiek
externe_link: "https://nos.nl/l/2283983"
feature_image: "https://nos.nl/data/image/2019/05/10/549009/1008x567.jpg"
---

<p>De SP heeft het campagnefilmpje over 'Hans Brusselmans' vervangen door een nieuwe versie. Daarin is geen trekpop van premier Rutte meer te zien, maar een van D66-fractievoorzitter Jetten.</p>
<p>Cartoonist Ruben L. Oppenheimer had geÃ«ist dat de SP het filmpje uiterlijk om 16.00 uur vanmiddag offline zou halen, omdat er zonder zijn toestemming gebruik was gemaakt van zijn cartoon van oud-minister Opstelten als trekpop. Op dat lijf was het hoofd van Rutte uit een andere spotprent geplakt, van Mirjam Vissers.</p>
<p>Oppenheimer wilde niet met het omstreden filmpje geassocieerd worden. Daarin zie je een sterk op Eurocommissaris Frans Timmermans lijkende man, die onder meer de wc doortrekt met een koord met een trekpop. Er is nu voor D66'er Jetten gekozen, omdat hij voor een Europese Grondwet is, zegt de SP.</p>
<p>Het gaat om dit spotje:</p>
<p>SP-voorzitter Ron Meyer is verbaasd over alle kritiek op het filmpje. Hij vindt het logisch dat de SP zijn pijlen op PvdA'er Timmermans richt, omdat die nou eenmaal "het gezicht van de neoliberale Europese macht" is. "Wij zijn niet met de PvdA getrouwd", zegt hij over de kritiek dat de SP een eventuele linkse samenwerking belemmert en zich beter tegen rechts kan keren.</p>
<p>Er klinkt ook kritiek bij lokale afdelingen van de SP. Onder meer de SP in thuisbasis Oss zegt afstand van het filmpje te nemen. Meyer zegt openlijke discussie prima te vinden. "Maar geen van de critici stelt de inhoud ter discussie, namelijk de vraag: ben je een eurofiel en wil je steeds meer macht naar Brussel overdragen of wil je dat Europa zo dicht mogelijk bij de mensen komt?"</p>
<p>Hij vindt het goed dat er naar aanleiding van de clip eindelijk over de Europese verkiezingen wordt gesproken. Op 23 mei kan er in Nederland worden gestemd.</p>
<h2>Rutte: stom filmpje</h2>
<p>Timmermans wil niet op het filmpje reageren. Op een herhaald verzoek van de NOS laat hij weten dat de PvdA een positieve campagne wil voeren.</p>
<p>Premier Rutte noemde de SP-spot een "stom filmpje". Volgens hem heeft Timmermans "briljant gereageerd door niet te reageren op die bagger".</p>
<p>Rutte denkt dat de spot de SP stemmen zal kosten en Timmermans juist stemmen zal opleveren:</p>
