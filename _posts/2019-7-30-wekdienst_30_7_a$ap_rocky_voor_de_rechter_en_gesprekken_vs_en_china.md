---
layout: post
title: "Wekdienst 30_7: A$AP Rocky voor de rechter en gesprekken VS en China"
date: Tue, 30 Jul 2019 06:59:11 +0200
category: nieuws
externe_link: "https://nos.nl/l/2295679"
feature_image: "https://nos.nl/data/image/2019/07/30/567165/1008x567.jpg"
---

<p>Goedemorgen! In Shanghai beginnen de onderhandelingen tussen China en de VS om de patstelling in de handelsoorlog te doorbreken. En in Zweden start de rechtszaak tegen de Amerikaanse rapper A$AP Rocky. </p>
<p>Vandaag begint zonnig, maar later op de dag komt er meer bewolking en kan er een regen- of onweersbui vallen. Het wordt 25 tot 29 graden en er waait een matige zuidenwind.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Amerikaanse en Chinese vertegenwoordigers overleggen in Shanghai over het handelsconflict tussen de twee landen. Het is de eerste keer dat de landen met elkaar in gesprek gaan sinds de presidenten Trump en Xi het in juni op de G20 eens werden over een voorlopige 'wapenstilstand'. Rapper A$AP Rocky wordt voorgeleid aan de rechter in Zweden. De Amerikaan zit sinds begin juli vast op verdenking van mishandeling. De zaak krijgt internationaal veel aandacht. De Cubanen kunnen nu gebruikmaken van wifi in hun eigen huis. Eerder was het in het communistische land niet toegestaan om zelf een router te hebben. Sinds december hadden Cubanen al toegang tot 3G op hun telefoon. </p>
<h2>Wat heb je gemist?</h2>
<p>De Russische oppositieleider Aleksej Navalny houdt het voor mogelijk dat hij afgelopen weekend is vergiftigd. Navalny werd zondag vanuit de gevangenis overgebracht naar een ziekenhuis, met zwellingen en uitslag. Volgens doktoren had hij een allergische reactie, maar zijn eigen artsen en advocaten zeiden dat er ook iets anders aan de hand kon zijn. In een blog zegt Navalny nu zelf ook dat er in ieder geval geen sprake was van een allergische reactie.</p>
<h2>Ander nieuws uit de nacht:</h2>
<p> De persoonlijke data en betaalgegevens van zo'n 100 miljoen Amerikaanse en 6 miljoen Canadese klanten van de Amerikaanse bank Capital One zijn in maart dit jaar gehackt. De FBI heeft gisteren in Seattle een 33-jarige vrouw opgepakt die ervan wordt verdacht achter de hack te zitten. Het politie-onderzoek naar een mogelijke verkrachting door Neymar is stopgezet wegens gebrek aan bewijs. Het OM kan alsnog besluiten extra onderzoek in te stellen of de stervoetballer te vervolgen, maar die kans is nu beduidend kleiner. Katy Perry is schuldig bevonden aan plagiaat. Haar Dark Horse lijkt te veel op het nummer Joyful Noise van de christelijke rapper Marcus Tyrone Gray </p>
<h2>En dan nog even dit:</h2>
<p>In Nederland zijn steeds meer rookvrije terrassen. Sinds september vorig jaar is het aantal gestegen van 39 naar 113. Ons land telt duizenden terrassen. Volgens Clean Air Nederland, de belangenorganisatie voor niet-rokers, zijn er steeds meer gasten die vragen om een rookvrije hoek.</p>
<p>Fijne dinsdag! </p>
