---
layout: post
title: "SGP zet mediator in na klacht over intimidaties en geldverkwisting"
date: Fri, 19 Jul 2019 05:14:19 +0200
category: politiek
externe_link: "https://nos.nl/l/2294106"
feature_image: "https://nos.nl/data/image/2019/07/05/561298/1008x567.jpg"
---

<p>De SGP zet een mediator in nadat iemand binnen de partij heeft geklaagd over "intimidaties" en een "onveilige werksfeer" binnen de partij. Ook gaat de omstreden partijstichting die buitenlandse reizen organiseert op in een nieuwe stichting.</p>
<p>Het partijbestuur reageert daarmee op de flinke kritiek die twee weken geleden aan het licht kwam via een medewerker die had geklaagd over "verbaal agressief en intimiderend gedrag". De medewerker zette ook vraagtekens bij de doelmatigheid van reizen die worden betaald met belastinggeld.</p>
<p>En die kritiek staat niet op zich, zo blijkt uit gesprekken met meerdere partijleden die niet met naam genoemd willen worden.</p>
<h2>Jongerentak</h2>
<p>Alleen de voorzitter van de jongerenafdeling van de SGP, Arie Rijneveld, uitte de kritiek openlijk. Hij waarschuwde het partijbestuur al vaker voor misstanden binnen de stichting. Volgens hem wordt niet alleen de naam van de SGP door het slijk gehaald, "ook de naam van God is daarmee onlosmakelijk verbonden".</p>
<p>De SGP-jongerenafdeling is dan ook blij met de aangekondigde verbeterplannen van de partij. "Het is goed dat het partijbestuur geloofwaardige stappen zet om deze zaak op te lossen", zegt Rijneveld. "We hopen dat het herstel van het vertrouwen minstens zo voorspoedig gaat." Rijneveld belooft de structuurwijzigingen de komende tijd nauwlettend in de gaten te houden.</p>
<h2>Controle op dure reizen</h2>
<p>De interne problemen kwamen aan het licht nadat een werknemer van de Stichting Vormingsactiviteiten Oost-Europa (VOE) had geklaagd bij een vertrouwenspersoon. Het rapport dat is opgesteld naar aanleiding van die klacht is vervolgens ingezien door De Telegraaf.</p>
<p>De stichting krijgt, net als andere politieke partijen, subsidie om internationale reizen te organiseren met als doel het wereldwijd bevorderen van de democratie. Maar juist binnen die stichting loopt het mis. Er is weinig controle en er zijn vraagtekens over het nut van de vele reisjes die de VOE-bestuursleden hebben gemaakt naar Oost-Europa en het Midden-Oosten.</p>
<h2>Vriendjespolitiek</h2>
<p>Op sommige van die reizen mogen alleen bestuursleden en bevriende partijgenoten mee, terwijl sommigen geen concrete taak hebben of niet eens Engels spreken. Ondertussen lopen de kosten van deze reisjes vaak in de duizenden euro's.</p>
<p>Nadat de onthullingen aan het licht kwamen zei partijvoorzitter Zevenbergen dat hij het niet prettig vond dat een interne zaak bij een krant terecht is gekomen. Ook benadrukte hij dat er met de werknemer in kwestie "een geschil over de omvang van het arbeidscontract speelt". Partijgenoten vrezen daarom dat het arbeidscontract van de desbetreffende werknemer niet wordt verlengd.</p>
<h2>Arbeidsconflict</h2>
<p>Maar die angst wordt nu door de partij weggenomen. "De SGP waarborgt de rechtspositie van de betrokken medewerker, die een tijdelijk dienstverband heeft, zodat wordt voorkomen dat het indienen van een klacht arbeidsrechtelijke consequenties heeft."</p>
<p>De stichting VOE zal per 1 januari opgaan in een nieuwe stichting die alle internationale afspraken co√∂rdineert. De werknemer die aan de bel trok kan dan ook gewoon solliciteren voor een functie binnen de nieuwe stichting. Verder zal het partijbestuur de zomermaanden gebruiken om gesprekken te voeren en relaties weer te normaliseren. "Dit soort situaties moeten in de toekomst voorkomen worden," zegt partijvoorzitter Zevenbergen.</p>
