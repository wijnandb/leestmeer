---
layout: post
title: "Koekoek! Sierd de Vos en Jeroen Grueter nieuwe commentatoren FIFA 20"
date: Thu, 11 Jul 2019 17:26:04 +0200
category: nieuws
externe_link: "https://nos.nl/l/2293043"
feature_image: "https://nos.nl/data/image/2019/07/11/562752/1008x567.jpg"
---

<p>Het hing al in de lucht, maar vandaag werd het bevestigd: Sierd de Vos en Jeroen Grueter zijn de nieuwe commentatoren van de voetbalgame FIFA 20. Ze volgen Evert ten Napel en Youri Mulder op, die het na vijftien jaar voor gezien houden.</p>
<p>"Het was een zware klus", zegt commentator Jeroen Grueter tegen de NOS. De Vos: "Het duurde 94 dagen om alles op te nemen, en er zijn 1,3 miljoen geluidsfragmenten gemaakt." In totaal hebben de twee commentatoren volgens De Vos 16 miljoen woorden opgenomen.</p>
<h2>'Realistischer dan ooit'</h2>
<p>De Vos staat bekend om zijn excentrieke commentaar tijdens wedstrijden. Veel van zijn uitspraken, zoals bijvoorbeeld "koekoek", komen terug in de nieuwe editie van het meest gespeelde voetbalspel ter wereld. De Vos zegt dat het commentaar realistischer is dan ooit.</p>
<p>"Een opnamedag was vaak een uur of vijf, zes bikkelen", zegt Grueter. "We zaten in een donker hok met een beeldscherm met de tekst erop."</p>
<p>Volgens De Vos moesten de opnamen ook weleens worden gestopt, vanwege problemen met de stem. "Dan zei de technicus: 'Je stem is niet meer wat die was'."</p>
<h2>Einde van een tijdperk</h2>
<p>Evert ten Napel was samen met Youri Mulder lange tijd de stem van het spel. Veel gamers op sociale media reageren met nostalgische gevoelens op het vertrek. Sommige spreken van het einde van een tijdperk.</p>
<p>Zelf vond hij het na vijftien jaar mooi geweest, zegt hij tegenover RTL Nieuws. "Het is een pittige klus die ons ieder jaar veel tijd kostte." Ten Napel en Mulder vormden het langstzittende commentatorenkoppel van Europa.</p>
<p>"Op een gegeven moment werden Youri en ik benaderd door de uitgever met de vraag: wat willen jullie? Toen hebben we samen de knoop doorgehakt en besloten te stoppen." Ten Napel denkt niet dat hij lang als commentator gemist zal worden. "Daar ben je zo aan gewend, alles is maar heel betrekkelijk."</p>
<p>Electronic Arts maakte het nieuws vanmiddag bekend met de volgende video.</p>
