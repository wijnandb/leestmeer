---
layout: post
title: "Van de Donk staat te popelen: 'Ik hoop dat dit mijn WK wordt'"
date: Fri, 07 Jun 2019 18:07:59 +0200
category: sport
externe_link: "https://nos.nl/l/2288048"
feature_image: "https://nos.nl/data/image/2019/06/07/555280/1008x567.jpg"
---

<p>Vraag de kenners welke Oranje-speelster tijdens het komende WK naam gaat maken bij het grote publiek en je krijgt geregeld het antwoord dat het weleens het toernooi van Daniëlle van de Donk zou kunnen worden.</p>
<p>"Ah, dat is heel lief!", is de eerste veelzeggende reactie van de 27-jarige middenvelder als ze hoort dat onder anderen oud-internationals Daphne Koster en Anouk Hoogendijk haar naam in dat verband genoemd hebben. Om daar direct aan toe te voegen: "Oei, nog meer verwachtingen."</p>
<p>Het is een veelzeggende reactie. Van de Donk speelde al 88 keer voor het Nederlands elftal, maar ze vindt het prima dat het toch meestal andere speelsters zijn die in de schijnwerpers staan. "Laat mij maar lekker op de achtergrond de stille kracht zijn."</p>
<p>Maar ook iemand die de camera's en microfoons liever voorbij loopt, kan op het veld een bepalende rol hebben. "Ik wil mezelf niet met Messi vergelijken, maar volgens mij laat hij de interviews ook liever aan een ander over", zegt Van de Donk met een knipoog.</p>
<p>"Dus ik het zou het natuurlijk heel leuk vinden als dit mijn WK wordt. Ik hoop het echt, maar het belangrijkste is dat het óns WK wordt."</p>
<h2>'Meer rust in mijn spel'</h2>
<p>De hoge verwachtingen over Van de Donk komen uiteraard niet uit de lucht vallen. Ze heeft een ijzersterk seizoen bij Arsenal achter de rug. Bovendien merkt ze zelf ook dat ze sinds de Europese titel van 2017 nog flinke stappen heeft gemaakt als speelster.</p>
<p>"Ik heb het gevoel dat ik wat rustiger aan de bal ben geworden. Vroeger was Kirsten van de Ven mijn voorbeeld omdat zij altijd kalm bleef. Dat wilde ik ook uitstralen, want ik vond het heel fijn om zo'n teamgenoot te hebben."</p>
<p>Nu is Van de Donk dus zo'n teamgenoot voor haar medespeelsters. Nou ja, meestal dan. "Af en toe lukt het nog totaal niet", lacht Van de Donk. "Maar als het lukt, dan is het wel heel fijn."</p>
<p>"Dan weet ik al waar ik heen ga en hoef ik niet meer van hot naar her te rennen. Dan gaat het gewoon wat makkelijker, is het iets minder druk in je hoofd."</p>
<h2>'Laat het WK maar beginnen'</h2>
<p>Dinsdagmiddag speelt Nederland de eerste wedstrijd van het WK. Dan is Nieuw-Zeeland de tegenstander. Voor de popelende Van de Donk kan dat moment niet snel genoeg komen. "Voor mij mag het WK nu wel beginnen."</p>
<p>"Vrijdagavond gaat het toernooi echt van start. Maar ja, dan moeten wij nog eventjes wachten. Eigenlijk kan ik dat niet meer, maar het zal toch moeten."</p>
