---
layout: post
title: "Nieuw pijnpunt China-VS: 'Chinezen lastiggevallen in Amerika'"
date: Tue, 04 Jun 2019 12:29:19 +0200
category: nieuws
externe_link: "https://nos.nl/l/2287567"
feature_image: "https://nos.nl/data/image/2018/07/20/488076/1008x567.jpg"
---

<p>De Chinese regering heeft een waarschuwing afgegeven voor zakelijke reizen naar de Verenigde Staten. Chinezen worden in de VS verhoord en lastiggevallen door Amerikaanse overheidsfunctionarissen, stelt Peking. De waarschuwing komt op een moment van hoogspanning tussen beide landen, vooral door de handelsoorlog die door de twee grootste economieën ter wereld wordt uitgevochten.</p>
<p>Het Chinese ministerie van Cultuur en Toerisme kwam met een eigen waarschuwing voor toeristen, waarin wordt gewezen op de vele schietpartijen en berovingen in de VS. Vorig jaar zomer werd ook al eens zo'n waarschuwing gegeven. Chinese studenten en academici in Amerika hebben nu eveneens het advies gekregen alert te zijn</p>
<h2>Belediging</h2>
<p>Eerder vandaag lokten uitspraken van de Amerikaanse minister van Buitenlandse Zaken Pompeo over de herdenking van het bloedbad op het Plein van de Hemelse Vrede in 1989 in Peking een felle reactie uit van China. Pompeo sprak namens de VS zijn solidariteit uit met nabestaanden. De hoop dat China door internationale samenwerking een meer open en tolerante samenleving zou worden is ijdel gebleken, sprak de minister.</p>
<p>De Chinese ambassade in Washington veroordeelde Pompeo's uitspraken als een inmenging in binnenlandse aangelegenheden. "Dit is een belediging voor het Chinese volk en een ernstige schending van internationale wetgeving en de internationale diplomatieke normen." De ambassade legde verder de nadruk op de sociaal-economische ontwikkeling die het land heeft doorgemaakt en democratische vorderingen.</p>
<p>De VS en China beschuldigen elkaar over een weer van het niet nakomen van handelsafspraken. Beide landen hebben de importtarieven fors verhoogd.</p>
<h2>Huawei</h2>
<p>De VS voert parallel aan de handelsoorlog internationaal een lobby om het Chinese technologieconcern Huawei buiten de deur te houden. Volgens Washington gebruiken de politieke machthebbers in China het bedrijf om westerse landen te bespioneren.</p>
<p>Huawei is ook een dossier dat president Trump dezer dagen, tijdens zijn staatsbezoek in het Verenigd Koninkrijk, bespreekt met de Britse regering. De VS heeft sancties ingesteld tegen Huawei en verwacht van bondgenoten dat ze die overnemen. Zo niet, dan zullen inlichtingen niet langer gedeeld worden, dreigt Washington.</p>
<p>In Nederland doet de Nationaal Coördinator Terrorismebestrijding en Veiligheid onderzoek naar veiligheidsrisico's bij de aanleg van mobiele 5G-netwerken. Het kabinet zal aan de hand daarvan bepalen wat de criteria worden en of samenwerking met een partij als Huawei gewenst is. KPN heeft al een voorlopige overeenkomst gesloten met Huawei voor een beperkte samenwerking.</p>
<h2>Topvrouw vast</h2>
<p>In Canada zit ook nog altijd Huawei-topvrouw Meng Wanzhou vast op verdenking van het schenden van de Amerikaanse sancties tegen Iran. Meng werd in december in Vancouver opgepakt op verzoek van de VS, dat om uitlevering heeft gevraagd.</p>
<p>China spreekt van een politieke zaak en heeft tegenmaatregelen genomen. Zo werden Canadezen aangeklaagd voor spionage en zou Peking van plan zijn de Amerikaanse overheid aan te klagen vanwege de boycot van Huawei.</p>
