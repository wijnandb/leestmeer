---
layout: post
title: "Een 'gratis' huwelijk? In deze gemeenten moeten koppels toch betalen"
date: Mon, 02 Sep 2019 13:30:29 +0200
categories: 
- financieel 
- economie 
externe_link: "https://nos.nl/l/2300020"
feature_image: "https://nos.nl/data/image/2019/09/02/574419/1008x567.jpg"
---

<p>Mensen die voor het 'gratis' huwelijk kiezen, moeten in vijf gemeenten toch betalen. Dat concludeert website ThePerfectWedding.nl na onderzoek. Volgens de site betalen koppels die in Duiven trouwen 97,65 euro aan administratiekosten.</p>
<p>In Bergen op Zoom, Halderberge, Duiven, Gorinchem en Westervoort betalen stellen tussen de 55,50 en 97,65 euro aan verplichte administratieve handelingen of voor de ondertrouw.</p>
<p>Duiven en Westervoort laten desgevraagd weten dat het gaat om "administratiekosten voor het voorbereiden van de akte, het regelen van de trouwambtenaar, reserveren van de ruimte e.d.". De gemeenten zeggen dat ze er inmiddels achter zijn dat ze de regels verkeerd ge√Ønterpreteerd hebben.</p>
<h2>Bijstandsnorm</h2>
<p>Daarnaast blijkt uit het onderzoek van de trouwwebsite, die informatie opvroeg van alle 355 gemeenten, dat 48 procent van de gemeenten inwoners uit andere gemeenten uitsluit van het gratis huwelijk.</p>
<p>Sommige gemeenten bieden alleen een kosteloos huwelijk aan voor inwoners met een laag inkomen. Per gemeente verschilt het inkomen waarmee je aanspraak kunt maken op een gratis huwelijk. Zo mogen stellen in Reusel-De Mierden maximaal 120 procent van de bijstandsnorm verdienen, terwijl in Oirschot de bijstandsnorm het maximale, gezamenlijke inkomen is.</p>
<p>Een veelgehoorde klacht is dat koppels voor het gratis huwelijk lang moeten wachten, zegt Lodewijk de Groot van The Perfect Wedding. ''Stel dat je ziek bent en zo snel mogelijk wilt trouwen, dan word je gedwongen om voor een betaalde variant te kiezen", zegt hij.</p>
<p>Door een prijs te plakken op gratis trouwen, uitsluiting van mensen van buiten de gemeenten en een inkomenstoets, maken gemeenten het volgens De Groot onaantrekkelijk om gratis te trouwen. Dat is wettelijk helemaal niet toegestaan, stelt hij. Gemeenten mogen volgens de wet geen bruidsparen uitsluiten van een gratis huwelijksceremonie. Daarnaast zijn gemeenten met meer dan 10.000 inwoners verplicht om per week twee momenten te reserveren voor een huwelijk zonder kosten.</p>
<p>Wie bij de gemeente Halderberg gratis trouwt, betaalt 59 euro. Die kosten brengt de gemeente in rekening voor het 'in behandeling nemen van de stukken', legt woordvoerder Teuntje Stoopen uit. ''Er zijn medewerkers die de stukken moeten verwerken", zegt ze. De 59 euro is inderdaad niet gratis, maar wel aanzienlijk goedkoper dan trouwen in het weekend of op andere doordeweekse dagen merkt Stoopen op. Dat kost respectievelijk 930 en 428 euro.</p>
<p>De gemiddelde wachttijd voor een gratis huwelijksvoltrekking in Nederland is 79 dagen. Maar in steden als Haarlem, Eindhoven en Utrecht is die negen maanden. Inwoners van de gemeente Haarlem moeten het langst wachten om gratis het jawoord te geven: 285 dagen.</p>
