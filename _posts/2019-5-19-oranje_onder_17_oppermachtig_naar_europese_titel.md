---
layout: post
title: "Oranje onder 17 oppermachtig naar Europese titel"
date: Sun, 19 May 2019 19:22:16 +0200
category: sport
externe_link: "https://nos.nl/l/2285441"
feature_image: "https://nos.nl/data/image/2019/05/19/551247/1008x567.jpg"
---

<p>Oranje onder 17 is voor het tweede jaar op rij en voor de vierde keer in totaal Europees kampioen geworden. De ploeg van bondscoach Peter van der Veen was in de finale in Dublin met 4-2 te sterk voor de Italiaanse leeftijdsgenoten. In 2011, 2012 en 2018 werd Oranje onder 17 ook al Europees kampioen.</p>
<p>Nederland was oppermachtig in de eerste helft. De spelers vonden elkaar bijzonder makkelijk en produceerden de ene na de andere flitsende aanval. Na kansen voor Mohamed Taabouni en aanvoerder Kenneth Taylor was het in de 20ste minuut voor de eerste keer raak.</p>
<h2>Drie goals voor rust</h2>
<p>Sontje Hansen reageerde alert op de rebound van een schot van Naoufal Bannis: 1-0. In de 37ste minuut scoorde Nederland weer, opnieuw uit een rebound. Ki-Jana Hoever schoot een vrije trap op de paal en Bannis tikte binnen. Op slag van rust maakte Ian Maatsen er met een schot van buiten het strafschopgebied ook nog 3-0 van.</p>
<p>Waar Oranje onder 17 in de eerste helft nog superieur was, gaf de tweede helft een ander beeld. Met invaller Lorenzo Colombo in de gelederen gingen de Azzurri op jacht naar een treffer en die viel tien minuten na rust. Colombo schoot na slecht uitverdedigen van Nederland hard en fraai binnen.</p>
<h2>Bevrijdende goal Ünüvar</h2>
<p>Nederland was door de tegengoal even van slag. Italië zette meer druk en had kansen op de aansluitingstreffer, maar met de 4-1 in de 70ste minuut was het Italiaanse verzet definitief gebroken. De 15-jarige invaller Naci Ünüvar speelde zich knap vrij en scoorde via een Italiaanse been.</p>
<p>Colombo liet daarna nog een keer zijn tanden zien. Hij schoot vlak voor tijd na een foute uittrap van doelman Calvin Raatsie de tweede Italiaanse goal tegen de touwen. Die goal was echter alleen voor de statistieken. De beker ging naar Oranje.</p>
<p>Coach Van der Veen had met trots gekeken naar zijn team in de finale. "Het leek wel of ze weinig spanning hadden en ervan genoten", reageerde de trainer. "Geweldig om te zien."</p>
<h2>'Het is een teamprestatie'</h2>
<p>De vraag is altijd wie er van een lichting ook echt de top haalt. "Dat zal moeten blijken", zegt Van der Veen. Tot deze lichting, geboren na 1 januari 2002, behoren ook thuisblijvers Mohammed Ihattaren en Ryan Gravenberch, die al debuteerden in de hoofdmacht van respectievelijk PSV en Ajax.</p>
<p>Zeker is volgens Van der Veen wel dat de lichting toppers herbergt. "Altijd lastig om er een paar uit te lichten", zegt de bondscoach. "Het is een teamprestatie. We hebben wel een paar jongens die echt heel goed zijn. Uiteindelijk bepaalt mentaliteit hoever je kan komen."</p>
<p>De Europees kampioenen kunnen in ieder geval op de steun rekenen van het grote Oranje. Zo liet onder anderen Memphis Depay op Twitter zijn waardering blijken.</p>
