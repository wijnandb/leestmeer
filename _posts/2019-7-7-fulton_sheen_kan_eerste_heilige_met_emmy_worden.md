---
layout: post
title: "Fulton Sheen kan eerste heilige met Emmy worden"
date: Sun, 07 Jul 2019 02:15:37 +0200
category: cultuur
externe_link: "https://nos.nl/l/2292378"
feature_image: "https://nos.nl/data/image/2019/07/07/561687/1008x567.jpg"
---

<p>Aartsbisschop Fulton Sheen (1895-1979) maakt kans de eerste heilige met een Emmy-award te worden. Omdat paus Franciscus een wonder van hem heeft erkend zal hij binnenkort zalig worden verklaard, de eerste stap op pad naar een heiligverklaring.</p>
<p>Sheen wordt wel de eerste 'televangelist' genoemd: in de jaren 50 zette hij het nieuwe medium televisie in om het woord van God te verspreiden in zijn programma Life is worth living. Hij had toen al twintig jaar ervaring met zijn wekelijkse radioprogramma The catholic hour.</p>
<p>In zijn televisieprogramma sprak de charismatische Sheen een half uur voor de vuist weg over het geloof in het dagelijks leven. Daarbij maakte hij vaak gebruik van humor. "Jezus had ook een goddelijk gevoel voor humor: Hij nam niks in deze wereld serieus, behalve de redding van de ziel", legde hij eens uit.</p>
<p>Het televisieprogramma van Sheen trok een miljoenenpubliek en wist zelfs kijkers weg te trekken bij de shows van komiek Milton Berle en Frank Sinatra, die tegenover hem geprogrammeerd stonden. Toen hij in 1953 zijn Emmy won, versloeg hij onder andere comedienne Lucille Ball en journalist Edward R. Murrow. Hij werd later nog twee keer genomineerd voor de belangrijkste televisieprijs.</p>
<h2>Wonder</h2>
<p>Op voorspraak van Sheen, overleden in 1979, zou in 2010 een pasgeboren baby zijn gered. De jongen vertoonde na de geboorte geen tekenen van leven. Na ruim een uur ging hij toch ademen, nadat zijn moeder Sheen in haar gebeden om hulp had gesmeekt.</p>
<p>"Ik weet nog dat ik toekeek hoe ze hem re-animeerden en in gedachten bleef herhalen 'Fulton Sheen, Fulton Sheen, Fulton Sheen'", zei de moeder in de Amerikaanse media. "Ik denk echt dat de Heilige Geest mij de woorden gaf die ik nodig had, omdat ik zelf sprakeloos was."</p>
<p>Volgens onderzoekers van het Vaticaan is er geen medische verklaring voor de redding van het kind. Deze James Fulton is inmiddels opgegroeid tot een gezonde jongen: volgens het bisdom is hij dol op fietsen, Star Wars en kipnuggets.</p>
