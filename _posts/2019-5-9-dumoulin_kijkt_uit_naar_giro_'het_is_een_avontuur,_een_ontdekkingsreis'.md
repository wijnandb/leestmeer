---
layout: post
title: "Dumoulin kijkt uit naar Giro: 'Het is een avontuur, een ontdekkingsreis'"
date: Thu, 09 May 2019 19:28:53 +0200
categories: 
- sport 
- wielrennen 
externe_link: "https://nos.nl/l/2283889"
feature_image: "https://nos.nl/data/image/2019/05/09/548839/1008x567.jpg"
---

<p>Tom Dumoulin jaagt vanaf zaterdag op zijn tweede eindzege in de Giro d'Italia. Dan begint de Ronde van Italië met een tijdrit in Bologna.</p>
<p>"Of ik die tijdrit wel of niet win, de Giro is nog lang", zegt de winnaar van 2017 donderdag op een speciale persconferentie, waarop hij in een kort tijdsbestek de vragen van de in groten getale aanwezige journalisten beantwoordt. Dumoulin geldt als een van de favorieten voor de eindzege en het parcours lijkt hem op het lijf geschreven.</p>
<p>"Ik heb er zin in", aldus Dumoulin. En dan met name in de tijdrit van zaterdag, zo zei hij met een glimlach. De Giro eindigt ook met een tijdrit, waar Dumoulin uiteraard ook nog wil vlammen, maar, zo vertelde hij de toegestroomde pers: "Ik denk wel dat de Giro in de laatste week in de bergen wordt beslist.''</p>
<p>"Ik wil gewoon graag meedoen voor de winst, dat vind ik het belangrijkste." Op de constatering dat wielrenners altijd willen winnen en vergelijkbaar zijn met bloemetjes die water nodig hebben, reageert hij: "Ik heb nog niet zoveel water gehad dit jaar", daarmee refererend aan het feit dat hij nog zonder zeges aan de start staat in Italië.</p>
<p>De korte tijdrit van zaterdag eindigt met een klim naar de basiliek van San Luca in Bologna. Die laatste kilometers doen denken aan het parcours van het WK, anderhalf jaar geleden. Daar pakte Dumoulin de wereldtitel. "Ik ben er wel blij mee, maar mijn competitie is hier ook blij mee", is de renner van Sunweb nuchter.</p>
<h2>Meteen een rit winnen</h2>
<p>"Het zou lekker zijn om meteen een rit te winnen. Zoals vorig jaar in Jeruzalem. Of ik op dit moment net zo goed ben? Vraag me dat zaterdag. Ik heb er in ieder geval zin in en voel me goed gesteund.''</p>
<p>Vorig jaar eindigde Dumoulin als tweede in het klassement achter Chris Froome, die zijn titel in de komende editie niet verdedigt. Een andere concurrent, en ploeggenoot van Froome, Egan Bernal, is er ook niet bij. Hij heeft zijn sleutelbeen gebroken. </p>
<h2>Mythisch</h2>
<p>Op de vraag of het nu leuk is een grote ronde te rijden, aarzelt hij even. "Het is echt een avontuur, een ontdekkingsreis. Alles wat het wielrennen mythisch maakt", omschrijft Dumoulin de zware weken die hij tegemoet gaat, met een drie weken durende koers van bijna 3600 kilometer lang in het vooruitzicht.</p>
<p>"Achteraf is het heel mooi, ook als het minder goed gaat. Maar vraag je me midden in een rit: 'Ben jij je aan het vermaken nu?' Dan denk ik het niet. De voldoening is vooral groot na afloop."</p>
