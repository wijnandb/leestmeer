---
layout: post
title: "Code oranje in zuidwesten: NS past deel dienstregeling aan"
date: Tue, 04 Jun 2019 10:40:39 +0200
category: nieuws
externe_link: "https://nos.nl/l/2287555"
feature_image: "https://nos.nl/data/image/2019/06/04/554546/1008x567.jpg"
---

<p>Het KNMI heeft voor Zeeland, Zuid-Holland en Noord-Brabant code oranje afgekondigd. Dat geldt vanaf 18.00 uur. In de rest het land geldt code geel. Vanavond is er kans op zeer zware windstoten van 75 tot 100 km/u. Ook kan er veel hagel en regen vallen.</p>
<p>De NS heeft de dienstregeling voor vanavond op sommige plekken aangepast vanwege het verwachte onweer. Onder meer tussen Amsterdam en Sittard rijden minder intercity's. Daarnaast rijden rond Nijmegen minder treinen, en tussen Amersfoort en Deventer.</p>
<p>De spoorwegen passen de dienstregeling tussen 18.00 en 21.00 uur aan op vijf trajecten in het oosten en zuidoosten van het land omdat vooral daar zware windstoten en onweersbuien worden verwacht. Door de voorzorgsmaatregel kunnen eventuele problemen op het spoor makkelijker worden opgelost, zegt NS.</p>
<p>Reizigers op de trajecten waar minder treinen rijden lopen ongeveer een kwartier vertraging op. Ook kan het in sommige treinen drukker zijn dan normaal, waarschuwen de spoorwegen.</p>
<h2>Zware jongens die onweersbuien</h2>
<p>Volgens Wilfred Janssen van Weerplaza kunnen de onweersbuien vanavond "lokaal echt zware jongens worden". "Dat betekent veel regen in korte tijd met lokaal ook windstoten tot 100 kilometer per uur en mogelijk forse hagelstenen."</p>
<p>Voorlopig is het nog lekker weer, zegt de weerman. "Op veel plekken schijnt de zon, maar de bewolking wordt wel steeds dikker. Met een zuidoostenwind wordt er steeds warmere lucht aangevoerd", zegt Janssen. In het westen wordt het vanmiddag zo'n 23 tot 25 graden. Langs de oostgrens kan de temperatuur oplopen tot 28 of 29 graden en "misschien zelfs wel naar de tropische 30 graden".</p>
<p>Volgens Janssen vormen die omstandigheden "de ideale brandstof voor korte pittige onweersbuien later vandaag". Maar lang niet iedereen krijgt te maken met die extreme buien.</p>
<h2>Avondvierdaagse</h2>
<p>Op plekken in het land waar deze week de avondvierdaagse wordt gelopen, wordt het weer extra goed in de gaten gehouden. In Dordrecht bijvoorbeeld, waar de wandeltocht voorlopig gewoon doorgaat. "Het gaat eigenlijk altijd door, ook met een beetje regen. Donder en bliksem is een ander verhaal, maar dat is nog afwachten", zegt een bestuurslid tegen RTV Dordrecht.</p>
<p>In Harmelen, in de provincie Utrecht, wordt aan het eind van de middag besloten of er gelopen gaat worden. "Dan kun je pas een goede inschatting maken", zegt de secretaris tegen het AD. Ook op andere plekken in Utrecht wordt later vanmiddag besloten of de wandelvierdaagse vanavond doorgaat, meldt RTV Utrecht.</p>
<p>Het KNMI adviseert om tijdens de buien open water en open gebied te mijden. Ook wordt afgeraden om onder bomen te schuilen.</p>
