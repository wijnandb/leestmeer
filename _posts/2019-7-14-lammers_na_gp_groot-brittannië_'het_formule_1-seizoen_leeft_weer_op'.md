---
layout: post
title: "Lammers na GP Groot-Brittannië: 'Het Formule 1-seizoen leeft weer op'"
date: Sun, 14 Jul 2019 20:23:50 +0200
category: sport
externe_link: "https://nos.nl/l/2293503"
feature_image: "https://nos.nl/data/image/2019/07/14/563520/1008x567.jpg"
---

<p>Racen zoals racen bedoeld is. Jan Lammers genoot zondagmiddag van de Grand Prix van Groot-Brittannië. Na zijn spraakmakende winst in Oostenrijk speelde Max Verstappen opnieuw een voorname rol in een Formule 1-race.</p>
<p>De Nederlander leek op weg naar een podiumplaats, tot een actie van Sebastian Vettel hem over het circuit liet stuiteren en de vijfde plaats voor de Red Bull-coureur het eindresultaat was.</p>
<p>"Er waren schitterende duels, veel mooie inhaalpogingen: Verstappen, Leclerc, Vettel, Gasly maar ook Ricciardo en Norris zorgden voor veel actie. Het Formule 1-seizoen is opgeleefd", constateerde de voormalige Formule 1-coureur en F1-analist van de NOS.</p>
<p>Verstappen en generatiegenoot Leclerc van Ferrari vochten op Silverstone adembenemende duels uit, die de Nederlander net als in Oostenrijk in zijn voordeel leek te beslissen. Tot het moment dat Vettel zich vergaloppeerde nadat hij door Verstappen was ingehaald. "Hij zat duidelijk fout toen hij op Verstappen inreed", meende Lammers.</p>
<p>"Hij meldde zich na de race ook direct bij Verstappen. Zo hoort het ook. Waanzinnig dat Verstappen op de baan terugkeerde. Hij kwam met vier wielen van de grond. Het was een black-out van Vettel", vermoedde Lammers.</p>
<h2>Belangrijke rol</h2>
<p>Na twee goede races van Verstappen is Lammers ervan overtuigd dat de Nederlander in de rest van het seizoen nog een belangrijke rol gaat spelen.</p>
<p>"Red Bull zit dicht in de buurt van Mercedes. Het team had op Silverstone al de overhand op Ferrari. Tot Oostenrijk had niemand gedacht dat Verstappen kon winnen. Wat hij nu laat zien, belooft veel voor de rest van het seizoen. Verstappen doet mee in de race om een podiumplaats in het WK."</p>
