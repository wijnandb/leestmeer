---
layout: post
title: "'Zolang marketing boven voetbal gaat, blijft PSG ver verwijderd van Barça en Real'"
date: Thu, 11 Jul 2019 11:34:30 +0200
category: sport
externe_link: "https://nos.nl/l/2293003"
feature_image: "https://nos.nl/data/image/2019/07/11/562678/1008x567.jpg"
---

<p>Gaat Paris Saint-Germain ooit de aansluiting vinden met de absolute Europese top? Eigenaar en voorzitter Nasser Al-Khelaifi stelt zichzelf deze vraag vermoedelijk regelmatig. Maar het antwoord? Dat laat op zich wachten. Een cultuuromslag is volgens ingewijden noodzakelijk.</p>
<p>De steenrijke Al-Khelaifi wil met PSG de hemel bestormen sinds zijn aanstelling als voorzitter in 2011. Maar de club slaagt er maar niet in om in Europa een verpletterende indruk achter te laten.</p>
<h2>Van Ibrahimovic tot Neymar</h2>
<p>Zlatan Ibrahimovic, Thiago Silva, Edinson Cavani, David Luiz, Angel Di Maria, Dani Alves, Gianluigi Buffon, Kylian Mbappé en Neymar. Ze trokken allemaal voor bergen geld naar de puissant rijke Parijse club, maar wisten daarmee nooit het beloofde land - lees: het winnen van de Champions League - te bereiken. Alleen binnen de Franse landsgrenzen werd eremetaal vergaard.</p>
<p>In de Champions League wist PSG onder het bewind van Al-Khelaifi zelfs nog nooit de halve finales te bereiken. Met het aantrekken van Neymar dacht PSG in 2017 het laatste puzzelstukje van een Europese kampioensformatie te hebben gelegd, maar ook de Braziliaan heeft de gewenste schat niet naar Parijs kunnen brengen. En nu wil Neymar alweer weg uit Parijs, terug naar Barcelona.</p>
<p>En Neymar doet er alles aan een vertrek te te forceren. Zo verscheen hij deze week tot frustratie van PSG niet op de eerste training, omdat hij nog in Brazilië vakantie viert.</p>
<p>"Neymar en PSG, het is nooit een gelukkig huwelijk geweest. Als hij speelde, ging het goed en was hij vaak beslissend, maar hij is ook dikwijls geblesseerd geweest", stelt verslaggever Arnaud Hermant van de Franse sportkrant L'Equipe.</p>
<p>"Bovendien kwam Neymar ook door randzaken in het nieuws. Dat was niet goed voor de club en voor zijn imago."</p>
<p>"Sinds Neymar voor PSG speelt, horen we eigenlijk alleen maar hoe ongelukkig hij in Parijs is. Dat is jammer, want in zijn wedstrijden voor PSG was hij vaak wel beslissend."</p>
<h2>Marketing en communicatie</h2>
<p>Is PSG nog wel de plek voor een Europese topspeler? "Het probleem is dat de club denkt dat het om marketing en communicatie draait en daardoor het voetbal op de tweede plaats zet", stelt Hermant.</p>
<p>"Als je de beste wilt worden, moet het eerst op het veld allemaal kloppen. PSG is relatief gezien een jonge club en wil zowel op als naast het veld snel groeien, maar je ziet dat dat gewoon niet gaat. Ze moeten eerst hun voetbal verbeteren."</p>
<p>Uit commercieel oogpunt sloeg voorzitter Al-Khelaifi met het binnenhalen van spelers als Ibrahimovic en Neymar een gouden slag, want dankzij hen kreeg Paris Saint-Germain veel meer naamsbekendheid en werd de verkoop van shirts en clubartikelen een belangrijke bron van inkomsten.</p>
<h2>'De Ligt wilde 12 miljoen euro per jaar'</h2>
<p>En nieuwe sterren worden ook alweer in verband gebracht met PSG, al lijkt Matthijs de Ligt niet van zins te bezwijken voor de verleidingen van Parijs. Naar verluidt ziet de 19-jarige verdediger meer perspectief bij Juventus.</p>
<p>"PSG durft geld uit te geven, maar niet ten koste van alles. Zaakwaarnemer Mino Raiola vroeg voor De Ligt een salaris van 12 miljoen euro per jaar. Dat is meer dan Mbappé krijgt", aldus Hermant.</p>
<p>"Toen heeft PSG de deal laten klappen. Ik snap dat ook zeker, want ik vind dat de topprioriteit van de club niet bij een centrale verdediger moet liggen."</p>
<p>Te klein voor het tafellaken en te groot voor het servet. Het is een spreekwoord dat met de huidige selectie hoogstwaarschijnlijk van toepassing blijft op PSG, dat in eigen land de landstitels aaneenrijgt.</p>
<p>Journalist Hermant heeft er een hard hoofd in dat er op korte termijn daadwerkelijk iets gaat veranderen bij PSG.</p>
<p>"Nogmaals, PSG moet zich vooral op het voetbal gaan storten. Zolang de beleidsbepalers ook van de shirtverkoop een topprioriteit maken, blijft de club ver verwijderd om op het niveau van Barcelona of Real Madrid te komen."</p>
