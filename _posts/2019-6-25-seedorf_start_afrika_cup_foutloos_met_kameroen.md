---
layout: post
title: "Seedorf start Afrika Cup foutloos met Kameroen"
date: Tue, 25 Jun 2019 20:56:56 +0200
category: sport
externe_link: "https://nos.nl/l/2290672"
feature_image: "https://nos.nl/data/image/2019/06/25/559195/1008x567.jpg"
---

<p>Titelverdediger Kameroen is de Afrika Cup begonnen met een overwinning op Guinee-Bissau. De ploeg van bondscoach Clarence Seedorf zegevierde met 2-0.</p>
<p>In het Egyptische Ismaïlia had Kameroen het meeste balbezit, maar in de eerste helft resulteerde dat nog niet in doelpunten. Onder anderen André-Frank Zambo en Christian Bassogog verprutsten kansen.</p>
<p>Guinee-Bissau deelde zo nu en dan speldenprikjes uit. Ajax-doelman André Onana kwam na rust goed weg bij een schot van Sori Mané, dat net over het doel zeilde.</p>
<p>In de fase die daarop volgde, sloeg Kameroen keihard toe met twee treffers in een kort tijdsbestek. Yaya Banana kopte raak uit een corner en de net ingevallen Stéphane Bahoken schoot van dichtbij binnen.</p>
<p>Kameroen en Onana zwijnden nog bij een kopbal van Piqueti op de paal en een enorme kans voor Juary Soares, maar het zou bij 2-0 blijven.</p>
<p>In de groepsfase treft de formatie van Seedorf en assistent Patrick Kluivert nog Ghana en Benin.</p>
