---
layout: post
title: "Penvriend Otto Frank doneert brieven aan Holocaust Museum in Washington"
date: Tue, 11 Jun 2019 19:44:48 +0200
category: nieuws
externe_link: "https://nos.nl/l/2288645"
feature_image: "https://nos.nl/data/image/2019/06/11/556182/1008x567.jpg"
---

<p>Een penvriend van Otto Frank heeft een stapel brieven die hij decennia geleden van Frank kreeg, gedoneerd aan het Holocaust Memorial Museum in Washington. Het museum gaat de brieven tentoonstellen en digitaliseren ter ere van zijn dochter Anne Frank, die morgen haar negentigste verjaardag zou hebben gevierd.</p>
<p>De nu 73-jarige Ryan Cooper raakte in de jaren 70 als twintiger bevriend met Frank. De vriendschap bestond naast enkele persoonlijke ontmoetingen vooral uit briefcorrespondentie en zou duren tot Franks dood in 1980 op 91-jarige leeftijd.</p>
<p>Cooper hoopt dat de wereld dankzij zijn donatie de man die Anne Frank aan de wereld introduceerde, beter leert kennen. "Hij leek in zijn optimisme erg op Anne", zegt Cooper. "Hij geloofde altijd dat de wereld uiteindelijk het juiste zou doen en hij baseerde dat op de jonge mensen."</p>
<p>Frank gaf de uit CaliforniÃ« afkomstige Cooper, nu antiekdealer en kunstenaar in Massachusetts, in de brieven en gesprekken raad over diens dagelijkse worstelingen, zoals het verwerken van het verlies van zijn moeder. Het ging minder over Franks eigen traumatische familiegeschiedenis. "In veel opzichten voelt het alsof ik was geadopteerd door Otto. Hij gaf me het gevoel een familie te hebben in een periode van een echt isolement."</p>
<p>In een van de brieven schreef Frank dat Cooper een voorbeeld moest nemen aan zijn dochter Anne. "Ik wil je herinneren aan haar vurige wens zich in te zetten voor de mensheid, in het geval ze zou overleven", aldus Frank in een brief op 9 januari 1972. "Ik kan zien aan je brief dat je een intelligent persoon bent en dat je zelfkritiek hebt. Ik hoop dat Anne je kan inspireren een positieve kijk op het leven te krijgen."</p>
