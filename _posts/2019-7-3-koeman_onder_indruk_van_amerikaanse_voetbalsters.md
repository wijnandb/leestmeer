---
layout: post
title: "Koeman onder indruk van Amerikaanse voetbalsters"
date: Wed, 03 Jul 2019 20:57:42 +0200
category: sport
externe_link: "https://www.telegraaf.nl/sport/479197880/koeman-onder-indruk-van-amerikaanse-voetbalsters"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0b605fc0-9ddc-11e9-90b0-02d1dbdc35d1.jpg"
---

<p class="intro">Bondscoach Ronald Koeman ziet de Nederlandse voetbalsters niet zomaar wereldkampioen worden. ,,Amerika tegen Engeland was de beste vrouwenwedstrijd die ik ooit heb gezien”, stelde hij over de halve finale van dinsdagavond. De Verenigde Staten wonnen met 2-1.</p> <p>„Ik betwijfel of Oranje het niveau van de Verenigde Staten aan kan”, vervolgde Koeman, die woensdagavond in Lyon aandachtig toeschouwer is bij de halve finale van Nederland tegen Zweden.</p><p>Koeman was wel optimistisch over de kansen tegen Zweden. „Nederland wint vanavond wanneer ze de lijn doortrekken van de tweede helft van de kwartfinale tegen Italië.” Overigens heeft hij voorafgaand aan het duel geen contact gezocht met Wiegman. „Ik heb haar eerder wel een app gestuurd en gefeliciteerd en gezegd dat ze van het bereiken van de halve finale moet genieten”, aldus Koeman tegenover de camera’s van de NOS.</p><p>Wiegman voerde voor de halve finale een wijziging door in haar basiself. Shanice van de Sanden, die tijdens dit toernooi niet haar niveau haalt, is gepasseerd. Haar vervangster is Lineth Beerensteyn, die bij de voorgaande wedstrijden als invalster een prima indruk maakte.</p><p>Koeman was woensdagavond uiteindelijk getuige van een historische prestatie van Oranje. Dankzij een doelpunt van Jackie Groenen in de verlenging won de ploeg van Wiegman met 1-0 van Zweden en plaatste zich zo voor de eerste keer in de geschiedenis voor de eindstrijd van het mondiale eindtoernooi. Daarin wacht zondag om 17:00 uur regerend kampioen Amerika als tegenstander.</p>
