---
layout: post
title: "Bloedheet weekend verwacht, evenementen afgelast"
date: Thu, 27 Jun 2019 16:51:07 +0200
category: nieuws
externe_link: "https://nos.nl/l/2290944"
feature_image: "https://nos.nl/data/image/2018/07/31/490381/1008x567.jpg"
---

<p>Komend weekend keert de tropische hitte terug. Zaterdag wordt het op de warmste plaatsen 33 graden, zondag kan het lokaal 32 graden zijn. Verschillende evenementen zijn afgelast, anderen nemen maatregelen tegen de hitte.</p>
<p>De organisatoren willen problemen voorkomen. Daarom gaat het Euregionaal Voetbaltoernooi voor vluchtelingen in Neede niet door. Op kunstgras spelen in die hoge temperaturen vindt de organisatie niet verantwoord. "Een lastige beslissing, maar voor ons gevoel de juiste", schrijft Sportfederatie Berkelland. De organisatie gaat op zoek naar een andere datum.</p>
<p>De Midzomermarathon in Apeldoorn gaat ook niet door. "Je moet gewoon niet hardlopen boven de dertig graden", zegt organisator Theo van Maanen tegen Omroep Gelderland. Iedereen die nu staat ingeschreven mag volgend jaar gratis starten.</p>
<p>Ook de Liemers Posbankloop, een paardenfestijn in Veldhoven, het schaapscheerdersfeest in Nijkerk en de Duivense wandeltocht zijn afgelast. Andere evenementen gaan wel door, maar de organisatoren nemen extra maatregelen. Zo krijgt de kermis in Doesburg een grotere EHBO-post en is er een waterpunt.</p>
<p>De organisaties van het Haagse popfestival Parkpop en Veteranendag, eveneens in Den Haag, zorgen dit weekend voor meer schaduwplekken en waterpunten. Woordvoerder Koos Sol van de Stichting Nederlandse Veteranendag zegt tegen Omroep West dat alles gewoon doorgaat. "We zijn bezig om duizenden hoedjes van stro te regelen, zodat we die kunnen uitdelen."</p>
<p>De 700 deelnemers aan de Samenloop voor Hoop in Helmond krijgen het advies om elkaar vaker af te lossen. De lopers proberen zoveel mogelijk geld op te halen voor de bestrijding van kanker.</p>
<p>Bij een groot beachvolleybaltoernooi met driehonderd deelnemers in Heeze mag pas aan het eind van de middag gespeeld worden. Om toch het volledige speelschema af te kunnen werken begint het toernooi een dag eerder.</p>
