---
layout: post
title: "Vrouwen zoeken confrontatie met Weinstein en worden bar uit gezet"
date: Fri, 25 Oct 2019 11:10:21 +0200
categories: 
- entertainment 
- opmerkelijk 
externe_link: "https://nos.nl/l/2307582"
feature_image: "https://nos.nl/data/image/2019/10/25/587314/1008x567.jpg"
aantal: 456
unieke: 275
bron: "NOS"
---

<p>Bij een evenement voor acteurs in een bar in New York is Harvey Weinstein aangesproken en uitgescholden door drie vrouwen. Twee van hen werden daarna de bar uitgezet.</p>
<p>De Hollywood-producent, die zich schuldig zou hebben gemaakt aan verkrachtingen, seksueel misbruik en misbruik van zijn positie, zat met een groep vrienden aan tafel in de Downtime Bar, waar de jonge stand-upcomedian Kelly Bachman een optreden verzorgde. Blijkbaar had ze niet verwacht Weinstein daar te zien, want ze vroeg zich hardop af of ze "de olifant in de kamer" moest benoemen.</p>
<p>Vervolgens haalde ze hard naar hem uit: "Ik wist niet dat we onze alarmfluitjes moesten meenemen naar dit acteursuurtje." Daarmee verwees ze naar de fluitjes die vrouwen kunnen gebruiken om alarm te slaan in het geval van een verkrachting.</p>
<p>De aanval op Weinstein, aanwezig in het publiek, oogstte boegeroep, maar ook applaus:</p>
<p>Even later werd Weinstein nogmaals verbaal aangevallen. Actrice Zoe Stuckless hield een geëmotioneerde tirade bij de tafel van Weinstein: "Ik sta hier gewoon voor de neus van een verkrachter en niemand doet of zegt iets?!"</p>
<p>Stuckless gaf later tekst en uitleg op sociale media. Ze schrijft dat ze dacht naar een evenement te gaan dat bedoeld was om jonge artiesten te steunen en dat een vriend haar attendeerde op Weinstein. "Ik dacht aan alle stemmen die monddood gemaakt zijn de afgelopen jaren. Ik dacht aan de vrouwen die verlamd waren van angst, net zoals ik me voelde. Omringd door collega's die geïntimideerd zijn door een cultuur waarin je je mond moet houden. Deze zaal was onze gemeenschap in het klein."</p>
<p>Stuckless werd het pand uitgezet en kreeg een groep medestanders met zich mee.</p>
<p>De derde vrouw die Weinstein aansprak was comédienne Amber Rollo, een vriendin van Kelly Bachman. "Ik kwam binnen en noemde hem een fucking monster. Ook zei ik dat hij moest oprotten. Toen noemde een van zijn vrienden mij een k*twijf, waardoor ik bijna over die tafel heen vloog om hem te wurgen." Ook Rollo moest het pand verlaten.</p>
<p>Een woordvoerder van Weinstein laat weten dat "het ongelooflijk en ronduit onbeleefd was en een voorbeeld van hoe het publiek tegenwoordig voor eigen rechter speelt".</p>
<p>De Downtime Bar heeft ook gereageerd en zegt dat de bar was afgehuurd voor een privé-evenement, waarbij de organisator mensen had uitgenodigd. Alle gasten worden met respect bejegend, zegt de bar, en enkele mensen die zich misdroegen kregen het vriendelijke verzoek om weg te gaan, zodat de avond kon doorgaan zoals gepland.</p>
<p>De verklaring die de Downtime Bar op sociale media zette:</p>
<p>Twee jaar geleden brachten twee verslaggevers van The New York Times en journalist Ronan Farrow de beschuldigingen van seksueel geweld aan het adres van Hollywood-producer Harvey Weinstein naar buiten.</p>
<p>Nieuwsuur sprak twee weken geleden met Farrow hierover:</p>
