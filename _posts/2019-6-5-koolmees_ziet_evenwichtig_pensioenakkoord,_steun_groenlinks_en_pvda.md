---
layout: post
title: "Koolmees ziet evenwichtig pensioenakkoord, steun GroenLinks en PvdA"
date: Wed, 05 Jun 2019 10:33:10 +0200
categories: 
- financieel 
- economie 
externe_link: "https://nos.nl/l/2287702"
feature_image: "https://nos.nl/data/image/2019/06/05/554782/1008x567.jpg"
---

<p>Minister Koolmees vindt het principe-akkoord tussen kabinet, werkgevers en bonden evenwichtig. Dat zei hij bij de presentatie van de afspraken. Hij is trots dat de partijen er samen uit zijn gekomen en hij prees de werkgevers en bonden die volgens hem hun verantwoordelijkheid hebben genomen.</p>
<p>Een van de kernpunten van het akkoord is dat pensioenen in de toekomst sneller gaan stijgen als het goed gaat en in slechte tijden sneller worden gekort.</p>
<p>Koolmees zegt dat nu gebeurt wat de partijen niet langer voor zich uit kunnen schuiven. Volgens hem krijgen werknemers in de afspraken meer zicht op pensioenen die omhoog gaan en wordt het systeem eerlijker. "Jong en oud krijgen een pensioen dat past bij de ingelegde premie. En oudere werknemers krijgen meer mogelijkheden om ander, minder zwaar werk te gaan doen, of eerder met pensioen te gaan."</p>
<h2>FNV: zeer verdedigbaar resultaat</h2>
<p>FNV-voorzitter Busker spreekt van een "zeer verdedigbaar resultaat", waarin de sterke punten van het huidige systeem worden behouden en dat inspeelt op de veranderende arbeidsmarkt. Hij benadrukt dat de kans op kortingen op de pensioenen minder wordt en dat er een vroegpensioen komt voor mensen met zware beroepen.</p>
<p>De leden mogen zich de komende tijd over het principe-akkoord uitspreken. Busker: "Het is van cruciaal belang om draagvlak voor elkaar te boksen". Hij legt het resultaat wel "neutraal" aan de leden voor. "Bij de FNV is het ledenparlement het orgaan dat het definitieve besluit neemt. Dat is zoals we het bij de FNV geregeld hebben."</p>
<p>CNV-voorzitter Van Wijngaarden ziet het akkoord als een "mijlpaal in een heel lange discussie". Hij heeft meer vertrouwen in deze afspraken dan wat eind vorig jaar op tafel lag; toen liepen de onderhandelingen uiteindelijk stuk. Hij legt het concept wel met een positief advies voor aan de leden.</p>
<h2>Omgaan met vergrijzing</h2>
<p>VNO-NCW-voorman De Boer noemt het "maatschappelijk en economische winst" dat er nu een akkoord is. Volgens hem biedt het akkoord houvast en helderheid in plaats van de onzekerheden die leven bij ouderen en jongeren. Hij benadrukt dat er brede afspraken zijn gemaakt, die eigenlijk antwoord geven op de vraag hoe we moeten omgaan met vergrijzing.</p>
<p>SER-voorzitter Hamer vindt hervorming van het pensioenstelsel dringend nodig. Ze zegt erg blij te zijn dat na een lange periode van overleg en onderhandelen een akkoord is bereikt. "We zijn erin geslaagd met het kabinet een oplossing te vinden voor een grote, complexe problematiek."</p>
<h2>GroenLinks en PvdA enthousiast</h2>
<p>Eerder vanochtend werd duidelijk dat GroenLinks en PvdA het conceptakkoord steunen. Dat betekent dat het kabinet straks in de Eerste Kamer een meerderheid heeft voor de plannen.</p>
<p>"Wij zijn enthousiast over de dingen die wij voor elkaar hebben gekregen", zeiden de partijleiders Klaver en Asscher in een gezamenlijke verklaring. Ze verbinden er allebei wel de voorwaarde aan dat het kabinet nu de afgesproken beloften waarmaakt.</p>
<h2>Als FNV-lid vóór stemmen</h2>
<p>De twee linkse oppositieleiders vinden het ook belangrijk dat mensen met zware beroepen drie jaar eerder kunnen stoppen met werken.</p>
<p>"Ik ben heel blij met wat er nu ligt", zei Asscher. "Ik ga er zelf voor stemmen als FNV-lid. We hebben iets binnengehaald waar we al heel lang naar snakken." Klaver hoopt dat alle vakbondsleden het plan steunen.</p>
<p>Volgende week mogen de leden van FNV en CNV zich over het akkoord uitspreken.</p>
