---
layout: post
title: "Kjeld Nuis scheert baard af voor transformatie"
date: Tue, 14 May 2019 15:23:37 +0200
category: entertainment
externe_link: "https://www.telegraaf.nl/entertainment/3585014/kjeld-nuis-scheert-baard-af-voor-transformatie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7b183468-764b-11e9-a207-0255c322e81b.jpg"
---

<p class="intro">Schaatser Kjeld Nuis gaat vanaf morgen met gladde wangen door het leven. Voor de liveshow Nederland staat op tegen kanker laat hij zich transformeren tot Neil Armstrong. De astronaut zette zijn eerste stap op de maan zónder gezichtsbeharing.</p> <p>Voor het AvroTros-programma Nederland staat op tegen kanker worden bekende Nederlanders levende standbeelden. Kjeld Nuis speelt als Neil Armstrong tijdens de uitzending een centrale rol. „Mijn ex-ploeggenoot Paulien van Deutekom is afgelopen jaar overleden aan kanker. Haar ziekte en overlijden hebben mij enorm geraakt: daarom doe ik alles wat ik kan om deze vreselijke ziekte te bestrijden!”, zegt Nuis.</p><p>Bezoekers op het plein van de Parade in Den Bosch, van waaruit het programma wordt uitgezonden, kunnen ter plekke geld geven aan de standbeelden. Ook Frans Bauer wordt getransformeerd, hij staat als Antoni van Leeuwenhoek in de ’Galerij der Groten’.</p><p>Armstrong heeft een symbolische link met de kankerwetenschap. „Toen Neil Armstrong ervan droomde om als kind astronaut te worden, kon hij niet bedenken dat hij in 1969 als eerste man voet op de maan zou zetten. Niemand had verwacht dat het zou lukken, maar het lukte. Wij vinden dit een prachtige metafoor voor de ambitie die kankeronderzoek in zich heeft”, aldus Mischa Stubenitsky van KWF Kankerbestrijding.</p><p>Tijdens de show treden artiesten als Milow, Davina Michelle, Glennis Grace en Anita Meyer op. Meyer vertolkt Hart van mijn gevoel van De Kast. „Ik zing een bijzonder lied, opgedragen aan mijn beste vriend en voormalig echtgenoot Ton. Hij overleed twee jaar geleden aan maagkanker en ik mis hem nog elke dag.”</p><p>Stef Bos draagt zijn nummer op aan zijn vader en aan alle vaders die ook getroffen zijn, en hun kinderen: „Kanker raakt ons allemaal; daarom doe ik mee. Ook mijn vader kreeg de diagnose kanker. Ik schreef in die zware periode het nummer Papa. Ik wilde mijn vader tijdens zijn ziekte steunen en met dit lied zeggen hoeveel ik van hem hield.”</p><p>Ook prominenten als Matthijs van Nieuwkerk, Brigitte Kaandorp en Ronald Koeman staan stil bij de ziekte, en in het ’menselijk lint’ door de stad Den Bosch staan Nicolette Kluijver (aanvoerder), Dennis Weening en Albert Verlinde, samen met zijn zus Vivian. De presentatie is in handen van Frits Sissing.</p><p>Nederland staat op tegen kanker is woensdagavond om 20.30 uur te zien op NPO 1.</p>
