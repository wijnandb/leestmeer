---
layout: post
title: "Oud-teamgenote Iwabuchi vreest Miedema: 'Ze is technisch heel sterk'"
date: Tue, 25 Jun 2019 06:22:07 +0200
category: sport
externe_link: "https://nos.nl/l/2290558"
feature_image: "https://nos.nl/data/image/2019/06/25/559053/1008x567.jpg"
---

<p>Met vier punten en slechts twee doelpunten heeft Japan nog niet bijster kunnen overtuigen in de groepsfase van het WK voetbal. Vanavond treft de finalist van vier jaar geleden in het Nederlands elftal een ploeg die ook nog niet het beste voetbal heeft laten zien.</p>
<p>De uitblinker bij Oranje in de voorgaande drie wedstrijden was Vivianne Miedema, een oude bekende van Mana Iwabuchi. De Japanse speelde bij Bayern MÃ¼nchen enkele seizoenen samen met Miedema, die dit toernooi al goed was voor twee goals en veel fraaie acties in de Nederlandse aanval.</p>
<p>"Voor Japan is Vivianne Miedema een gevreesde speler", zegt Iwabuchi (26), maker van een van de twee Japanse goals dit toernooi. "Ze is technisch heel sterk in de aanloop naar een doelpunt."</p>
<p>Miedema op haart beurt weet hoe gevaarlijk de Japanse is. "Ze is misschien wel de beste speelster van Japan en dat heeft ze dit toernooi al laten zien. Het is speciaal dat je tegen een goede vriendin kan voetballen op het WK."</p>
<p>Maar Miedema is niet de enige Oranje-speelster van wie Iwabuchi onder de indruk is. "Nederland heeft veel sterke speelsters, met veel individuele vaardigheden. Ze zijn snel en het is een team met veel aanvallende power."</p>
<p>De Japanse vrouwen keerden de laatste jaren met flink wat medailles terug van grote toernooien. Iwabuchi won met Japan zilver op de Spelen van 2012 en werd tweede op het WK van 2015. Toch is een nieuw succes niet vanzelfsprekend, weet ze.</p>
<p>"De jonge spelers van nu moeten zich nog beter ontwikkelen, we zijn er nog niet."</p>
<p> </p>
