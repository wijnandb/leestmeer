---
layout: post
title: "Kruijswijk rijdt zich op podium, Bernal stelt Tourzege veilig"
date: Sat, 27 Jul 2019 16:30:32 +0200
categories: 
- sport 
- wielrennen 
externe_link: "https://nos.nl/l/2295363"
feature_image: "https://nos.nl/data/image/2019/07/27/566596/1008x567.jpg"
---

<p>Wielrenner Egan Bernal heeft in de laatste Alpenetappe de eindzege in de Tour de France veiliggesteld. Op de Champs-Élysées zal Bernal zondagavond geflankeerd worden door Steven Kruijswijk, die naar de derde plaats klom. Bernals ploeggenoot Geraint Thomas eindigt als tweede.</p>
<p>Het podium in Parijs was Kruijswijks doel voor de 106de Ronde van Frankrijk. In alle grote rondes eindigde de Brabander al eens in de topvijf, maar de topdrie wist hij niet eerder te bereiken.</p>
<h2>Vizier op Alaphilippe</h2>
<p>Kruijswijk begon de twintigste etappe op de vierde plek in het klassement, maar met uitzicht op het podium. Het vizier van zijn ploeg Jumbo-Visma was vooral gericht op nummer twee Julian Alaphilippe. De Fransman had een marge van 38 seconden, maar oogde de afgelopen dagen van alle favorieten het kwetsbaarst.</p>
<p>Alaphilippe moest zijn concurrenten op dertien kilometer van de finish laten gaan, waardoor Kruijswijk naar de derde plaats steeg. "Het moest van heel diep komen, maar we hebben er alles aan gedaan. Het kon niet beter", reageerde een opgetogen Kruijswijk. "Ik ga heel blij zijn als ik Parijs binnenrijd, dit is waarvoor ik gekomen ben."</p>
<p>De twintigste etappe werd gewonnen door Vincenzo Nibali, die al vroeg in de aanval ging en zich staande wist te houden in de laatste kilometers van de klim naar Val Thorens.</p>
<h2>Korte, felle etappe</h2>
<p>De etappe werd vrijdagavond fors ingekort omdat een deel van het parcours onbegaanbaar was geworden door modderstromen. Na 26 vlakke kilometers begon de ruim 33 kilometer lange slotklim naar het skioord.</p>
<p>De eerste kilometers waren het steilst en daar liet Jumbo-Visma zich meteen zien. De helpers van Kruijswijk reden in hoog tempo omhoog om het Alaphilippe zo moeilijk mogelijk te maken.</p>
<p>De Fransman bleef lange tijd in ongeveer zevende positie rijden, achter Kruijswijk, de Ineos-renners Bernal en Thomas en zijn eigen adjudant, Enric Mas. Nadat George Bennett zich had leeggereden, nam Laurens De Plus de koppositie over.</p>
<p>Door het hoge tempo van de Belg moest Alaphilippe op dertien kilometer van de aankomst capituleren. Het verschil liep snel op, waardoor een podiumplaats uit het zicht verdween voor de Fransman die de afgelopen weken de wielerwereld versteld deed staan.</p>
<p>Een groep van maar liefst 29 renners pakte zaterdagmiddag na de start in de vlakke aanloop naar de klim een voorsprong van een kleine drie minuten op het peloton. Onder anderen Dylan Teuns, Rui Costa en Vincenzo Nibali begonnen met voorsprong aan de klim naar Val Thorens.</p>
<p>De groep viel, toen het bergop ging, echter direct uit elkaar. Nibali reed met Pierre-Luc Périchon Michael Woods, Ilnoer Zakarin en Tony Gallopin aan de leiding. De Italiaan, Tourwinnaar van 2014, bleef uiteindelijk het langste over, maar zijn voorsprong slonk wel gestaag.</p>
<h2>Valverde komt nog dicht bij</h2>
<p>Dat kwam in eerste instantie door het beulswerk van De Plus, daarna vielen onder anderen Simon Yates en Nairo Quintana aan vanuit de favorietengroep. Zij jaagden nog op de bolletjestrui, maar die blijft om de schouders van de Fransman Romain Bardet.</p>
<p>Wereldkampioen Alejandro Valverde eindigde uiteindelijk als tweede, tien seconden achter Nibali.</p>
<p>Bekijk hier de topvijf van de Tour:</p>
