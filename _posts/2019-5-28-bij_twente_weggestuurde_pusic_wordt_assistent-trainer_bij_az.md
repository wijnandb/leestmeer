---
layout: post
title: "Bij Twente weggestuurde Pusic wordt assistent-trainer bij AZ"
date: Tue, 28 May 2019 14:56:44 +0200
category: sport
externe_link: "https://nos.nl/l/2286693"
feature_image: "https://nos.nl/data/image/2019/05/28/553146/1008x567.jpg"
---

<p>Voetbaltrainer Marino Pusic wordt komend seizoen assistent bij AZ. Pusic was de afgelopen jaren trainer van FC Twente, waarmee hij vorige maand kampioen werd in de Keuken Kampioen Divisie.</p>
<p>Pusic (47) werd door zijn collega's verkozen tot trainer van het jaar in de eerste divisie en had nog een contract tot medio 2020. Ondanks de behaalde titel en promotie moest hij het veld ruimen, terwijl hij nog wel door wilde in Enschede.</p>
<p>"FC Twente en Marino zitten niet op dezelfde lijn betreffende de voetbalfilosofie en de uitvoering daarvan. Daarom scheiden onze wegen", liet technisch directeur Ted van Leeuwen weten.</p>
<h2>Assistent van Arne Slot</h2>
<p>Pusic wordt in Alkmaar assistent van Arne Slot, die promotie maakt van assistent naar hoofdtrainer. In die rol zal Slot komend seizoen zijn debuut maken in het betaald voetbal.</p>
<p>Slot was de afgelopen twee jaar de rechterhand van John van den Brom, die de scepter gaat zwaaien bij FC Utrecht.</p>
<p>"Het zal voor veel mensen verrassend zijn dat ik terugkeer in de rol van assistent-trainer", aldus Pusic op de site van AZ. "Het gaat mij echter vooral om de kwaliteit van mensen waarmee ik kan werken en het takenpakket dat ik bij AZ krijg. Ik ben nieuwsgierig en gedreven om in juni aan de slag te gaan."</p>
