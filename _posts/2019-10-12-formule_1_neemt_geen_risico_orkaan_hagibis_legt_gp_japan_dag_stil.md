---
layout: post
title: "Formule 1 neemt geen risico: orkaan Hagibis legt GP Japan dag stil"
date: Sat, 12 Oct 2019 08:44:09 +0200
categories: 
- sport 
- autosport 
externe_link: "https://nos.nl/l/2305771"
feature_image: "https://nos.nl/data/image/2019/10/12/584274/1008x567.jpg"
aantal: 444
unieke: 265
bron: "NOS"
---

<p>De toegangspoorten van het circuit van Suzuka zitten zaterdag allemaal op slot. De Formule 1-wereld ligt op de dag dat normaal de laatste training en de kwalificatie voor de Grand Prix van Japan plaatsvinden, helemaal stil door de naderende orkaan Hagibis.</p>
<p>"Het wordt een ontdekkingsreis voor ons", zegt Steve Nielson, sportief directeur van de Formule 1, over de extreme omstandigheden in Japan. "Alle apparatuur en personeel waarmee we de uitzendingen doen, verplaatsen we naar de paddock, zodat als we zondag binnenkomen alle technische zaken gewoon werken."</p>
<p>Het is voor het eerst dat de Formule 1-organisatie deze operatie uitvoert. De derde training is al geschrapt, de kwalificatie van zaterdag naar de racedag op zondag verplaatst. Vrijdagavond moesten in Suzuka alle aanpassingen gereed zijn, voor een dag later het ergste noodweer losbarstte.</p>
<p>Rond 12.30 uur kwam orkaan Hagibis, mogelijk een van de zwaarste stormen in tientallen jaren, aan land in Japan. Dat gebeurde in Shizuoka, zo'n 180 kilometer ten zuidwesten van de hoofdstad Tokio. Er wordt een recordhoeveelheid aan regen verwacht in het land, in combinatie met overstromingen en modderstromen.</p>
<p>De Formule 1-teams nemen ook hun maatregelen. Mercedes haalt de panelen aan de voor- en achterkant van de garage weg, brengt netten aan om alles op zijn plaats te houden en plaatst de dure apparatuur een stuk boven de grond in geval de boxen onderlopen. "Het is alle hens aan dek", zegt technisch directeur Andrew James.</p>
<h2>Niet eerste keer</h2>
<p>Het is niet voor het eerst dat de kwalificatie van de Grand Prix van Japan een dag wordt verplaatst. Dat gebeurde ook in 2004 en 2010.</p>
<p>In 2004 stuurde orkaan Ma-on de hele zaterdag op Suzuka in de war. Zes jaar later was noodweer opnieuw de reden van de verschuiving van de kwalificatie. Beide races stonden in die jaren op 10 oktober geprogrammeerd.</p>
<p>Vijf jaar geleden raakte de Fransman Jules Bianchi zwaargewond op Suzuka. Hij overleed negen maanden later aan de gevolgen van zwaar hoofdletsel. Het hoosde destijds op het Japanse circuit, het zicht van de coureurs was beperkt toen Bianchi crashte.</p>
<h2>'Veiligheid gaat voor alles'</h2>
<p>De Braziliaanse coureur Felipe Massa had zware kritiek op de wedstrijdleiding, die in zijn ogen de race te vroeg liet beginnen, terwijl het niet mogelijk was om normaal te rijden en vervolgens de race te laat liet stoppen.</p>
<p>Massa riep vijf ronden voor het einde dat het onverantwoord was om te racen. Even later spinde Bianchi en ramde tegen een takelwagen, die de eerder gespinde wagen van Adrian Sutil moest weghalen.</p>
<p>De F1-teams hadden vrijdag begrip voor het besluit. "Het is heel jammer voor alle fans, maar veiligheid gaat voor alles. We hebben begrip voor dit besluit", zei Ferrari-baas Mattia Binotto.</p>
