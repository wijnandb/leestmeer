---
layout: post
title: "Kees Driehuis overleden, bijna dertig jaar het gezicht van Per Seconde Wijzer"
date: Wed, 30 Oct 2019 12:24:35 +0100
category: nieuws
externe_link: "https://nos.nl/l/2308306"
feature_image: "https://nos.nl/data/image/2019/10/30/588511/1008x567.jpg"
aantal: 499
unieke: 298
bron: "NOS"
---

<p>Journalist en televisiepresentator Kees Driehuis is overleden. Hij was 67 jaar.</p>
<p>Driehuis was bij het grote publiek vooral bekend als presentator van de quiz Per Seconde Wijzer, die hij 29 jaar lang presenteerde. Daarmee stopte hij vorig jaar; Driehuis werd vervolgens ziek.</p>
<p>Achter de schermen was hij een door collega's zeer gerespecteerd eindredacteur bij meerdere actualiteitenprogramma's.</p>
<p>De in Amsterdam geboren Driehuis deed een opleiding aan de School voor de Journalistiek in Utrecht, waar hij ook zijn latere vrouw, de journaliste Hendrina Praamsma, ontmoette. In 1975 kwam hij in vaste dienst bij VARA-radio, waar hij een jaar eerder stage had gelopen.</p>
<p>Zijn beroepskeuze verraste zijn moeder niet, vertelde ze in 2008 in een interview in de Volkskrant. "Hij luisterde muziek op de radio zodra hij uit school kwam en dan riep-ie naar beneden: 'Dit wordt een hit!' Maar hij luisterde vooral ook naar nieuws. Terwijl hij op de grond lag, las hij de krant, en hij las het belangrijkste nieuws voor aan zijn broer Gerard, die later ook in de journalistiek is terechtgekomen."</p>
<h2>Sonja Barend</h2>
<p>Driehuis werkte als redacteur mee aan de actualiteitenrubriek Dingen van de dag, werd later eindredacteur bij De Wekkerradio en Het Radioweekblad. Dat laatste programma presenteerde hij ook, samen met Aad Bos.</p>
<p>Begin jaren 80 begon hij met televisiewerk. Hij zat vier seizoenen in de redactie van de talkshow van Sonja Barend; Sonja op..</p>
<p>Eindredacteur Ellen Blazer vroeg hem in 1989 of hij een screentest wilde doen voor de kennisquiz Per seconde wijzer. "Omdat ze wist dat ik van spelletjes hou. En omdat ik voor de uitzendingen van Sonja altijd het publiek opwarmde. Dat deed ik blijkbaar goed", vertelde Driehuis in Broadcast Magazine.</p>
<p>"Na de test hadden ze blijkbaar het idee dat het wel wat kon worden. Als je naar die eerste uitzending kijkt, is dat volgens mij op niets gebaseerd. Maar ik vond het wel heel leuk, zo'n spel in goede banen leiden."</p>
<p>Hij deed het zelfs zo goed dat hij pas na 794 afleveringen op 1 maart 2018 stopte als presentator van Per seconde wijzer. "Mijn belofte om hier te blijven tot mijn tachtigste mag ik helaas niet nakomen", zei Driehuis in de laatste aflevering. "Ik zal het gaan missen."</p>
<p>Hij combineerde zijn werk als presentator met (eind)redactiewerk bij meerdere actualiteitenprogramma's, zoals discussieprogramma De kloof met Paul Witteman als presentator, De kleine wijzer (de kinderversie van Per seconde wijzer) en hij had de leiding over het documentaireprogramma Impact.</p>
<h2>Nieuwe koers</h2>
<p>Samen met Carel Kuyl was Driehuis in 1995 de oprichter van het informatieve programma Zembla. Hij deed ook de eindredactie van dit programma.</p>
<p>Driehuis werd in 1997 presentator en adjunct-hoofdredacteur van het actualiteitenprogramma Nova, maar stapte in 2002 op omdat hij zich niet kon vinden in de nieuwe koers van hoofdredacteur Rik Rensen. Hij keerde terug naar Zembla waar hij weer eindredactie ging doen. In 2012 volgde hij Clairy Polak op als presentator van het discussieprogramma Buitenhof.</p>
<p>In 1995 kreeg Driehuis de L. de Jongprijs voor de documentaire De Watersnoodramp in de serie Impact.</p>
