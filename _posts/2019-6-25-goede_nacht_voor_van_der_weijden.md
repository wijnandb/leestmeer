---
layout: post
title: "Goede nacht voor Van der Weijden"
date: Tue, 25 Jun 2019 11:36:19 +0200
categories: 
- entertainment 
- opinie 
externe_link: "https://www.telegraaf.nl/nieuws/1470698734/goede-nacht-voor-van-der-weijden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/69db5d84-9733-11e9-bdd7-02c309bc01c1.jpg"
---

<p class="intro">Maarten van der Weijden heeft een goede nacht gemaakt, nadat hij maandagavond in Leeuwarden zijn Elfstedenzwemtocht volbracht. Dat laat zijn dokter Marco Blanker weten.</p> <p>„Hij heeft zich vanochtend fris gewassen gemeld bij het ontbijtbuffet in het hotel. Hij heeft een uitstekende nachtrust achter de rug. Hij voelt zich wel brak na alle inspanningen. Maar het gaat zoveel beter dan vorige keer, omdat hij nu zoveel fitter uit het water is gekomen”, aldus Blanker.</p><p>Van der Weijden werd na de huldiging in Leeuwarden met een ambulance naar het hotel gebracht. Aanvankelijk leek de zwemmer naar het ziekenhuis te gaan voor controle. Maar daar was geen medische noodzaak voor. „We hebben hem in het hotel uit zijn pak geholpen, hebben zijn schuurplekken verzorgd en hebben hem op bed gelegd. Hij heeft wel een inhaalslaap gemaakt en zal dat de komende dagen nog wel doen.”</p><p>De arts gaat ervan uit dat Van der Weijden wel enige tijd nodig zal hebben om volledig te herstellen. „Vorige keer voelde hij zich na twee tot drie weken weer een beetje normaal. Maar omdat hij nu zoveel beter uit het water is gekomen, zou het sneller kunnen gaan.”</p><p>Met zijn zwemtocht over 195 kilometer heeft Van der Weijden ruim 3,9 miljoen euro opgehaald voor kankeronderzoek.</p>
