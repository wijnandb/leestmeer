---
layout: post
title: "Van der Voort blijft verrassen op EK darts"
date: Sat, 26 Oct 2019 19:51:26 +0200
categories: 
- sport 
- darts 
externe_link: "https://www.telegraaf.nl/sport/1592548932/van-der-voort-blijft-verrassen-op-ek-darts"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c5ab3b86-f82f-11e9-801b-0218eaf05005.jpg"
aantal: 481
unieke: 277
bron: "De Telegraaf"
---

<p class="intro">Waar zijn goede vriend Michael van Gerwen in de eerste ronde werd uitgeschakeld, blijft Vincent van der Voort verrassen op het EK darts. De 43-jarige Nederlander staat na twee winstpartijen in de kwartfinales.</p> <p>Van der Voort begon vrijdagmiddag al met een stunt tegen Mensur Suljovic, de nummer 9 van de wereld. Hij versloeg de Oostenrijker met 6-1 in legs. In ronde twee kwam hij zaterdagavond in de persoon van Chris Dobey opnieuw een hoger gerangschikte speler tegen. Dobey is de nummer 24 van de zogenoemde Order of Merit. Van der Voort zelf staat op een 35e positie.</p><p>Belangrijk voor Van der Voort was dat hij in de confrontatie met Dobey met ijzersterk spel (een gemiddelde score van boven de 100 punten) al snel een gat sloeg van vier legs. Dat verschil behield hij tot de laatste pauze: 7-3 voorsprong. Bij de terugkeer op het podium leek de voormalig UK Open-finalist (in 2007) wel weer last van rug te ondervinden. Bij lange partijen laat het lichaam Van der Voort regelmatig in de steek.</p><p>Presteren op major</p><p>Fast Vinnie bleef zaterdagavond in Göttingen echter volledig gefocust en sloeg telkens in zijn eigen beurt toe. Daardoor trok de darter uit Purmerend tot slot met een rake dubbel 20 de zege (10-5 in legs) over de streep. Zijn uiteindelijke gemiddelde was 96,63. Het is voor Van der Voort zijn eerste kwartfinale-plek in 2019 op een majortoernooi. Het was iüberhaupt ruim drie jaar geleden dat hij bij een major tot de laatste acht reikte. Dat presteerde hij in 2016 bij The Masters. Destijds verloor Van der Voort van Dave Chisnall.</p><p>„Ik begon goed. Halverwege zakte ik iets terug in niveau. Maar het was een goede partij”, stelde Van der Voort na afloop tegenover ITV4. „Enkele jaren geleden was ik klaar om te stoppen. Maar ik heb vorig jaar in augustus uitgebreid met Michael (Van Gerwen, red) gesproken en hij zei, ’ik wil niet zonder jou spelen’. Daarop heb ik uiteindelijk wel besloten om de komende vijf jaar nog alles te geven.”</p><p>Van der Voort neemt het zondag in de kwartfinales op tegen Gerwyn Price, die zich knap terugvocht tegen Nathan Aspinall. De nummer 5 van de wereld keek tegen een 0-5 achterstand aan, maar won de partij dankzij een fantastische comeback (103,85 gemiddeld) met 10-6 in legs.</p><p>De Zwaan wint Nederlands duel</p><p>Naast Van der Voort keert zondag ook Jeffrey de Zwaan terug voor de strijd om een plek bij de beste vier van het Europees kampioenschap. Hij versloeg zaterdagavond Jermaine Wattimena in een Nederlands onderonsje. De Zwaan nam vanaf het begin direct het heft in handen en gaf het opgebouwde verschil van minimaal twee legs niet meer uit handen en stapte met 10-6 als winnaar van het podium. Zijn volgende tegenstander is Michael Smith.</p><p>Viervoudig Europees kampioen Van Gerwen werd donderdagavond al in de eerste ronde verrassend uitgeschakeld door Ross Smith. De nummer één van de wereld verloor met 5-6 in legs.</p>
