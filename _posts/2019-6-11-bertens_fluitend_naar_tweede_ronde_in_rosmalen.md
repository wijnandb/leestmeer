---
layout: post
title: "Bertens fluitend naar tweede ronde in Rosmalen"
date: Tue, 11 Jun 2019 16:19:53 +0200
category: sport
externe_link: "https://nos.nl/l/2288589"
feature_image: "https://nos.nl/data/image/2019/06/11/556099/1008x567.jpg"
---

<p>Kiki Bertens heeft zich zonder moeite geplaatst voor de tweede ronde van het grastoernooi in Rosmalen. De als eerste geplaatste nummer vier van de wereld rekende in twee sets af met haar oude dubbelpartner Johanna Larsson: 6-3, 6-1.</p>
<p>Bertens kwam in de eerste set vlot met twee breaks voor, leverde op 5-2 opeens haar eigen service in, maar sloeg daarna wel meteen toe. In de tweede set wist de Zweedse helemaal geen potten meer te breken. Bertens kreeg in de eerste game nog wel een breakpoint tegen, maar walste daarna over de nummer 148 van de wereld heen.</p>
<p>In de tweede ronde treft Bertens landgenote Arantxa Rus, die maandag in de eerste ronde in ook al een Nederlands onderonsje te sterk was voor Bibiane Schoofs.</p>
<h2>De Bakker eruit</h2>
<p>In het mannentoernooi moest Thiemo de Bakker buigen voor Adrian Mannarino. De 30-jarige nummer 224 van de wereld was kansloos tegen de Fransman, die 180 plekken hoger staat: 2-6, 1-6.</p>
<p>Maandag bereikte Robin Haase, de andere Nederlander in het hoofdschema, wel de tweede ronde.</p>
