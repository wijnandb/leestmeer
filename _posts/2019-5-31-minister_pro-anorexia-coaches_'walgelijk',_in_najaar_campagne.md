---
layout: post
title: "Minister: pro-anorexia-coaches 'walgelijk', in najaar campagne"
date: Fri, 31 May 2019 14:07:59 +0200
category: politiek
externe_link: "https://nos.nl/l/2287050"
feature_image: "https://nos.nl/data/image/2019/05/31/553750/1008x567.jpg"
---

<p>Minister Grapperhaus van Justitie en Veiligheid noemt het misbruik van meisjes met anorexia door pro-anorexia-coaches "walgelijk en tragisch". Ook zegt hij dat er in het najaar een campagne komt, waarmee hij minderjarige meisjes gaat waarschuwen voor mannen die online foto's van hen willen.</p>
<p>Dat zegt hij in reactie op berichtgeving van NOS op 3. Die 'coaches' op anorexia-websites blijken namelijk vaak mannen, die vooral uit zijn op seksueel getinte foto's of seks.</p>
<p>Grapperhaus: "We weten dat dit bestaat. Het gaat hier om jonge vrouwen met een probleem en die worden dan ook nog eens in de val gelokt door smeerlappen, die ze vervolgens gaan uitbuiten." De campagne was al in de maak voor de berichtgeving van vandaag en zal ook op sociale media worden gevoerd. Details wil het ministerie nog niet geven.</p>
<p>In deze video legt NOS op 3 uit hoe sommige mannen te werk gaan en bewust misbruik maken van de kwetsbaarheid van meisjes met anorexia:</p>
<p>Als het om minderjarige vrouwen gaat, zijn de mannen achter die coach-profielen zonder meer strafbaar, zegt Grapperhaus. "Politie en justitie zitten hier bovenop. Probleem is dat de slachtoffers die al een akelig probleem hebben, zich schamen en niet gemakkelijk mee naar buiten komen. Ze voelen dubbele schaamte: ze hadden al een eetstoornis en zijn hierin getrokken en voor seks misbruikt."</p>
<p>Grapperhaus hoopt dat meisjes door de campagne meer vertrouwen krijgen om hun verhaal te doen. "Ik wil ze een veilig gevoel geven, dat de meisjes weten dat ze bij gespecialiseerde rechercheurs hun verhaal kwijt kunnen en echt geholpen kunnen worden. Ik ga me persoonlijk voor deze campagne inzetten, want ik vind het een akelig probleem dat ik wil aanpakken."</p>
<p>Ook Kamerleden reageren op de berichtgeving van de NOS. Voor de ChristenUnie is een campagne alleen niet genoeg. Kamerlid Nico Drost: "Wat deze 'coaches' doen bij het 'helpen' met afvallen, is schadelijk voor de gezondheid en moeten we tegengaan. Het is misschien wel de laagste vorm van misbruik als dit mannen blijken te zijn die ook nog seksuele bedoelingen hebben."</p>
<p>De ChristenUnie dient Kamervragen in en wil dat de minister prioriteit geeft aan deze specifieke vorm van kindermisbruik. Ook wil Drost dat er onderzoek komt naar de mogelijkheden deze websites te verbieden en dat er meer geld gaat naar voorlichting.</p>
<p>Die voorlichting schiet nu tekort, vindt SP-Kamerlid Maarten Hijink. Hij wil dat sites offline worden gehaald zodra mensen daar anderen aanzetten tot verminking of uithongering.</p>
<h2>Verbod</h2>
<p>CDA gaat opnieuw pleiten voor een verbod op alle pro-anorexia-websites. "Ik zie er geen enkel voordeel aan", zegt CDA-Kamerlid Kuik. "Ik snap dat er nog een wereldmars te gaan is voor het zover is, maar je moet ergens beginnen." In Frankrijk bestaat zo'n verbod al. Eerder is hier in Nederland juist vanaf gezien; het zou niet te handhaven zijn en ook niet helpen.</p>
<p>Tweede Kamerlid Jeroen van Wijngaarden van de VVD vindt de vraag of er een verbod moet komen, niet aan de Tweede Kamer. Hij vindt het wel verschrikkelijk dat de sites worden gebruikt als dekmantel voor pedofielen en vreest dat er materiaal op pornosites terecht komt. Daarom wil hij dat het openbaar ministerie gaat kijken wat zij ertegen kunnen doen. Ook moet Nederland in Europees verband bekijken hoe deze sites en providers kunnen worden aangesproken, vindt hij.</p>
<p>De Nationaal Rapporteur Mensenhandel en Seksueel Geweld tegen Kinderen waarschuwde in 2016 al dat meisjes met anorexia mogelijk risico's lopen voor uitbuiting. "Deze daders maken op gruwelijke en verwerpelijke manier misbruik van kinderen in een kwetsbare situatie", zegt Herman Bolhaar vandaag.</p>
<p>"Het is goed dat hier nu onderzoek naar wordt gedaan. Door aandacht te besteden aan dit onderwerp ontstaat bewustwording over deze praktijken. Daarbij moeten we niet alleen kijken naar het fenomeen, maar ook naar hoe we deze meiden kunnen beschermen, hoe we daders kunnen stoppen en hoe we dit kunnen voorkomen. Zonder dader is er namelijk geen slachtoffer."</p>
