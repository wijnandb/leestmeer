---
layout: post
title: "'Wanstaltig slecht': hoe Madonna zo onzuiver kon zingen op het Songfestival"
date: Sun, 19 May 2019 13:23:45 +0200
category: cultuur
externe_link: "https://nos.nl/l/2285385"
feature_image: "https://nos.nl/data/image/2019/05/19/551118/1008x567.jpg"
---

<p>Het had een van de hoogtepunten van de show moeten worden: wereldster Madonna als pauze-act tijdens het Eurovisie Songfestival. Een muzikaal hoogtepunt werd het niet, wel memorabel. Omdat het onzuiver was. Heel onzuiver.</p>
<p>"Wanstaltig slecht" en "schandalig", reageerde commentator Jan Smit in de uitzending. "Als je 1 miljoen euro krijgt en je laat dit zien, dan ben je het niet waard om op dit podium te staan."</p>
<p>Ook op sociale media waren de reacties niet mals:</p>
<p>Madonna zong twee nummers: haar hit Like a Prayer uit 1989 en Future van haar nieuwe album. Vooral bij het eerste nummer ging het behoorlijk mis, hoorde ook zangeres en zanglerares Marjolijn Polfliet.</p>
<p>Omdat ze gisteravond zelf op het podium stond, heeft ze het vanochtend teruggekeken. "Jeetje, heftig", is haar eerste reactie. "Ik heb er met verwondering naar zitten kijken."</p>
<p>Like a Prayer was volgens Polfliet structureel onzuiver. "Maar ze ademt ook op vreemde momenten, zakte weg aan het eind van zinnen. Ze leek mij fysiek niet in orde, moe, leeg, op."</p>
<p>De zanglerares kan zich niet voorstellen dat Madonna is bezweken onder de druk. "Ze treedt al zolang op voor zoveel mensen. In al die jaren heeft ze veel rare dingen gedaan op het podium, maar nooit slechte dingen voor zover ik weet."</p>
<p>Luister hieronder zelf naar de twee nummers die Madonna zong:</p>
<p>Ook falende techniek is niet de boosdoener geweest, denkt Polfliet, omdat die uit en te na wordt getest op zo'n groot evenement. De techniek kan bijvoorbeeld invloed hebben als een artiest zichzelf niet goed kan terug horen.</p>
<p>"Maar ik denk dat Madonna zichzelf prima terug hoorde. Ze merkte tijdens het optreden daardoor waarschijnlijk ook wel dat het niet goed was. Maar ja, als je fysiek niet bij machte bent om er iets aan te doen..."</p>
<p>Tijdens het tweede nummer maakte Madonna gebruik van autotune (zie kader hieronder). Daardoor was haar zang minder onzuiver, maar het was nog steeds niet goed. "Dat was ook futloos, alsof ze net een marathon had gelopen."</p>
<p>Presentatrice Emma Wortelboer zei gisteravond voordat ze de punten uitdeelde namens Nederland dat ze blij was dat Madonna 'autotune' had gebruikt:</p>
<p>Hoe abominabel het optreden ook was, Polfliet benadrukt dat iedereen een keer een slechte dag kan hebben. "Madonna is ook maar gewoon een mens. Maar goed, de tragiek van een artiest is ook dat je je hele carrière fantastisch kan zijn, en dat mensen dan die ene fout onthouden."</p>
<p>En sommigen verbinden daar stevige conclusies aan:</p>
