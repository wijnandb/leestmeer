---
layout: post
title: "Gouden plak voor handbiker Plat op WK para-cycling"
date: Fri, 13 Sep 2019 17:42:14 +0200
categories: 
- sport 
- wielrennen 
externe_link: "https://nos.nl/l/2301571"
feature_image: "https://nos.nl/data/image/2019/09/13/577054/1008x567.jpg"
aantal: 213
unieke: 143
bron: "NOS"
---

<p>Paralympiër Jetze Plat heeft bij de wereldkampioenschappen para-cycling in Emmen goud behaald op de tijdrit in de klasse H4. De Nederlandse handbiker liet de concurrentie na twee ronden op het 10,4 kilometer lange parcours ver achter zich.</p>
<p>Plat, die ook in 2017 en 2018 de wereldtitel greep en in 2016 in Rio de Janeiro paralympisch goud veroverde op de triatlon, finishte bijna 23 seconden eerder dan de Amerikaan Thomas Davis, die beslag legde op het zilver. De Oostenrijker Thomas Frühwirth was ruim een minuut langzamer dan Plat en pakte brons.</p>
<p>Naast de gouden plak voor Plat was er op vrijdag nog meer Nederlands succes voor de handbikers in Emmen. Zo zette Carmen Koedood de tweede tijd neer in de tijdrit van de H2-klasse en deed Tim de Vries hetzelfde in de H5-klasse.</p>
<p>De Vries kwam dicht bij het goud, maar moest uiteindelijk 4 seconden toegeven op voormalig Formule 1-coureur en paralympisch legende Alessandro Zanardi.</p>
<p>De Italiaan reed meerdere seizoenen in de Formule 1, maar raakte zijn benen kwijt na een hevige crash tijdens een wedstrijd in de CART-series. Daarna veroverde hij als paralympiër zes medailles (vier goud en twee zilver) op de Spelen van Rio en Londen. Ook werd hij tien keer wereldkampioen.</p>
<p>Het WK in Emmen duurt nog tot en met zondag.</p>
