---
layout: post
title: "Williams ging in therapie na US Open-finale en schreef Osaka 'sorry'"
date: Thu, 11 Jul 2019 06:12:03 +0200
category: sport
externe_link: "https://nos.nl/l/2292966"
feature_image: "https://nos.nl/data/image/2019/07/11/562638/1008x567.jpg"
---

<p>Serena Williams schittert deze dagen op Wimbledon, maar het heeft haar heel veel moeite gekost de verloren US Open-finale van 2018 een plek te geven. Ze zocht zelfs professionele hulp en betuigde spijt aan tegenstandster Naomi Osaka.</p>
<p>"Dit debacle heeft iets kapotgemaakt dat prachtig en historisch had moeten zijn, iets wat Naomi zich zou moeten herinneren als een van de mooiste momenten in haar lange en succesvolle loopbaan. Mijn hart was gebroken", vertelt Williams in een monoloog in het Amerikaanse modetijdschrift Harper's Bazaar.</p>
<h2>Heftige US Open-finale</h2>
<p>Williams ontving tijdens de finale tegen de Japanse een in haar ogen onterechte waarschuwing van de umpire voor het ongeoorloofd ontvangen van aanwijzingen van haar coach.</p>
<p>Er ontstond een heftige discussie tussen haar en de scheidsrechter, die vervolgens nog meer reprimandes uitdeelde aan de 23-voudig Amerikaanse grandslamkampioene.</p>
<p>In de ogen van Williams kwamen die waarschuwingen vooral omdat ze een vrouw is en hadden mannelijke tennissers er waarschijnlijk makkelijker mee weggekomen. Maar bovenal: de incidenten overschaduwden Osaka's eerste grandslamtitel volledig.</p>
<h2>Nachtenlang piekeren</h2>
<p>Williams lag na dat veelbesproken incident naar eigen zeggen nachtenlang te piekeren over het onrecht dat haar was aangedaan en de geru√Øneerde herinnering van Osaka's eerste grandslamtitel.</p>
<p>Williams ging zelfs in therapie en besloot Osaka een brief te schrijven. "Het was tijd om mijn excuses aan te bieden aan de persoon die dit het meest verdiende."</p>
<p>In de onderstaande tweet is de spijtbetuiging van Williams aan Osaka te lezen:</p>
<p>Het antwoord van Osaka ontroerde Williams vervolgens diep. "De tranen rolden over mijn wangen", bekende de tennisster.</p>
<p>"Naomi schreef: 'Mensen kunnen frustratie en kracht met elkaar verwarren, omdat ze het onderscheid niet kunnen maken. Niemand kan voor zichzelf opkomen zoals jij dat doet en je moet doorgaan met het verleggen van de grenzen'."</p>
<p>Williams kon dankzij de woorden van Osaka het door de media breed uitgemeten incident eindelijk achter zich laten.</p>
<p>"Ik dacht altijd dat het beter was geweest als ik in de finale mijn mond had gehouden", vertelt ze. "Maar na het lezen van de tekst van Naomi, in het juiste perspectief, kan ik haar alleen maar gelijk geven."</p>
<h2>Strijd tegen onrechtvaardigheid</h2>
<p>En wie denkt dat Williams zich voortaan anders gaat gedragen, heeft het mis. "Als jongste uit een gezin van vijf kinderen heb ik geleerd dat ik voor alles heb moeten knokken wat ik wil. Ik zal dan ook nooit stoppen om te strijden tegen onrechtvaardigheid."</p>
