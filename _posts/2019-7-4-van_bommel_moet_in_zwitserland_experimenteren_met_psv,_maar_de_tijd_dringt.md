---
layout: post
title: "Van Bommel moet in Zwitserland experimenteren met PSV, maar de tijd dringt"
date: Thu, 04 Jul 2019 13:23:43 +0200
category: sport
externe_link: "https://nos.nl/l/2292005"
feature_image: "https://nos.nl/data/image/2019/07/04/561117/1008x567.jpg"
---

<p>PSV legt deze week in het Zwitserse Verbier de basis voor het nieuwe voetbalseizoen. Voor trainer Mark van Bommel wordt het een flinke klus om opnieuw een elftal te smeden dat kan meedingen naar de titel. En de tijd dringt.</p>
<p>Met name het vertrek van topscorer en aanvoerder Luuk de Jong, Angeliño en routinier Daniel Schwaab laat zich in Eindhoven voelen. Zij waren allen vaste waarden.</p>
<p>Van Bommel moet nu bij PSV een alternatieve speelwijze erin slijpen, aangezien de strijdwijze afgelopen seizoen voornamelijk op de kopsterke De Jong was afgestemd. Ook bij plan-B speelde de spits, die dan een linie terugschoof, een belangrijke rol.</p>
<h2>Andere speelwijze, meer voetbal?</h2>
<p>"Het voetbal zal misschien anders zijn omdat andere spelers het nu invullen, maar de basisprincipes blijven hetzelfde", zei Van Bommel tegen het Eindhovens Dagblad.</p>
<p>Commentator Arno Vermeulen is nieuwsgierig naar het nieuwe PSV. "Als er een team momenteel raadselachtig is, dan is het PSV wel, maar de manier van spelen wordt sowieso anders", verwacht hij. "Nu heeft PSV met Lammers en Malen twee opties voor de spits. Bergwijn kan daar ook spelen, maar het lijkt erop dat hij vertrekt."</p>
<p>"Met Lammers komt er bij PSV meer voetbal in de ploeg. Hij kan behalve een doelpunt maken ook een steekbal geven. Met Luuk de Jong was het allemaal wat statischer, al had hij zijn alom geprezen kopkracht", aldus Vermeulen.</p>
<h2>Geen blauwdruk</h2>
<p>PSV experimenteerde woensdagavond in zijn eerste oefenwedstrijd van het seizoen tegen het Zwitserse Sion (0-0) met Malen in de spits en Lammers daarachter. Hoewel de opstelling nog geen definitief karakter heeft, valt er wel uit op te maken in welke richting Van Bommel denkt.</p>
<p>Linksback Steven Theunissen, afgelopen seizoen een vaste kracht bij Jong PSV, kreeg bij gebrek aan alternatieven ook een basisplaats. De club presenteert naar verluidt voor deze vacante positie op korte termijn de 21-jarige Spanjaard Toni Lato van Valencia.</p>
<p>Twee dingen zijn voor PSV wel duidelijk in de Zwitserse bergen: er is niet veel tijd voor de Champions League-wedstrijd tegen FC Basel (23 juli) en er zijn bovendien nog veel onzekerheden.</p>
<p>Waar ligt bijvoorbeeld de toekomst van Hirving Lozano (geblesseerd in Eindhoven achtergebleven) en Bergwijn? En hoe staat het met de zoektocht naar een nieuwe centrale verdediger?</p>
<p>Tel daarbij op dat potentiële basisspelers Gastón Pereiro en Erick Gutiérrez nog vanwege interlandverplichtingen afwezig zijn en dat de aankopen Bruma en Ibrahim Afellay eerst nog (wedstrijd)fit moeten worden.</p>
<h2>'Ook technisch manager De Jong moet zich nu bewijzen'</h2>
<p>"Het wordt nu nog duidelijker wat Van Bommel als coach kan, want deze situatie is niet makkelijk voor hem en voor PSV", stelt verslaggever Joep Schreuder. "En wat te denken van technisch manager John de John? Dit zijn tropenweken voor hem. Dit is een periode waarin hij zich moet bewijzen."</p>
<p>"PSV zal Luuk de Jong enorm missen: hij was behalve een goalgetter ook een persoonlijkheid, aanvoerder, vechter en kapstok van de ploeg. Wie moet dat overnemen? Er zijn in Eindhoven nog veel losse eindjes en Van Bommel moet alles op de rit krijgen. Ga er maar aan staan."</p>
<p>Van Bommel erkent dat het hem momenteel niet makkelijk wordt gemaakt. "Ik erger me aan die situatie. Niet aan de club, maar wel aan de situatie", zei hij tegen het Eindhovens Dagblad over de onzekerheden op de transfermarkt.</p>
<p>"We willen alles zo snel mogelijk compleet hebben, maar 80 procent van de teams is nog niet eens begonnen. John de Jong en ik staan hier precies hetzelfde in. Hij doet er alles aan, zoals we allemaal hard aan het werk zijn om de posities in te vullen."</p>
