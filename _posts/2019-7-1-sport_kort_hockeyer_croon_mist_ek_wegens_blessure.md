---
layout: post
title: "Sport Kort: Hockeyer Croon mist EK wegens blessure"
date: Mon, 01 Jul 2019 23:30:00 +0200
category: sport
externe_link: "https://www.telegraaf.nl/sport/1444421024/sport-kort-hockeyer-croon-mist-ek-wegens-blessure"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c8116d6e-9c4a-11e9-9adb-02d1dbdc35d1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>23.45 uur Algerije heeft de groepsfase van de Afrika Cup met maximaal resultaat afgesloten. Het land won ook het derde duel, door Tanzania met 3-0 te verslaan. Tanzania is daarmee uitgeschakeld zonder een punt te halen. Halverwege was het al 3-0 voor Algerije, door twee doelpunten van Adam Ounas en één van Islam Slimani.</p><p>22.38 uur De Nederlandse waterpolosters hebben een oefenwedstrijd van Italië verloren. In het zwemcentrum van Rotterdam ging de formatie van bondscoach Arno Havenga met klein verschil onderuit, 11-13. Oranje bereidt zich in Rotterdam, waar ook tegen Spanje wordt gespeeld, voor op het WK in Zuid-Korea. Daar wordt op 14 juli de eerste poulewedstrijd tegen Zuid-Afrika gespeeld.
20.45 uur Hockeyer Jorrit Croon mist de Europese kampioenschappen met Oranje, die in augustus in Antwerpen worden gespeeld. De middenvelder van Bloemendaal raakte afgelopen vrijdag in de halve finale van de Pro League tegen België zwaar geblesseerd aan een schouder en is inmiddels geopereerd.</p><p>19.53 uur Mats Seuntjens verlaat per direct AZ en kiest voor een avontuur in Turkije. De middenvelder gaat spelen bij Gençlerbirliği. De 27-jarige speler tekent in Ankara een contract voor twee jaar. Seuntjens kwam in 2016 over van NAC Breda. Voor AZ speelde hij 111 officiële wedstrijden, waarin hij elf keer scoorde.</p><p>18.32 uur: Mateo Kovacic speelt de komende vijf seizoenen bij Chelsea. De Engelse club uit de Premier League nam de Kroaat definitief over van Real Madrid. De middenvelder speelde op huurbasis al een jaar op Stamford Bridge. „Het eerste seizoen hier is me bijzonder goed bevallen”, zei Kovacic. „Ik ben blij dat ik nu definitief deel uitmaak van deze club. We hebben een heel goed seizoen gehad, onder meer door de Europa League te winnen. Hopelijk kan ik bijdragen aan nieuwe successen.”</p><p>16.57 uur: Beachvolleybalsters Joy Stubbe en Marleen van Iersel hebben ook hun derde en laatste groepswedstrijd op het WK gewonnen. Ze lieten weinig heel van Cousin Maita en Marie Letendrie uit Mauritius (21-5, 21-8). Stubbe en Van Iersel waren al zeker van een plaats in de tweede ronde. Ze verrasten het Amerikaanse duo Brooke Sweat/Kerri Walsh Jennings (21-15, 19-21, 15-9) en klopten ook het als zevende geplaatste Australische koppel Mariafe Artacho en Taliqua Clancy (21-19, 24-22).</p><p>16.03 uur: Sandor Popovics is op tachtigjarige leeftijd overleden. Dat meldt de NEC Nijmegen, waar de Hongaar tussen 1985 en 1987 hoofdtrainer was. Popovics kwam naar Nederland om voor Sparta Rotterdam te voetballen. Na zijn loopbaan als speler naturaliseerde hij zich tot Nederlander. Popovics werkte als coach bij SVV, KSV Waregem, De Graafschap, NEC, SC Cambuur, Excelsior, FC Eindhoven en MTK Boedapest. Daarna ging hij aan de slag als scout voor onder andere RBC Roosendaal en NAC Breda.</p><p>15.39 uur: Marcus Rashford blijft Manchester United trouw. De 21-jarige aanvaller heeft zijn handtekening gezet onder een verbintenis, die pas in de zomer van 2023 afloopt. Rashord maakte drie jaar geleden onder trainer Louis van Gaal zijn debuut voor United. Inmiddels heeft hij al 170 duels voor zijn club gespeeld. Hij droeg ook al 32 keer het shirt van de nationale ploeg van Engeland. „Manchester United is alles voor me sinds ik hier op mijn zeventiende ben begonnen”, vertelt Rashford op de website van zijn club. „De club heeft me gevormd en ik ben elke keer weer trots als ik ons shirt mag dragen. Onder de huidige technische staf wil ik een hoger niveau bereiken.”</p><p>14.53 uur: De Poolse wielerploeg CCC heeft olympisch kampioen Greg van Avermaet als kopman voor de Tour de France aangewezen. De Belg, die vorig jaar acht dagen in de gele trui reed, mikt op een ritzege. „Het is echt bijzonder dat de Grand Départ in België plaatsvindt. Het motiveert me extra om de grootste wedstrijd van het jaar voor familie en vrienden te kunnen rijden. Ik wil een rit winnen, dat is geen geheim”, aldus Van Avermaet, die in 2015 en 2016 al eens een etappe won in de Tour.</p><p>10.24 uur: Het Nederlandse zeilteam van schipper Simeon Tienpont dat zich als uitdager had gemeld voor de beroemde America’s Cup in 2021, heeft zich teruggetrokken uit de oudste regatta van de wereld. Volgens de organisatie van het evenement ontbreekt het ’DutchSail’ aan tijd om de fondsen te werven die nodig zijn om de zeilcampagne te bekostigen.</p><p>08.27 uur: Internazionale heeft de komst van Diego Godin bevestigd. De Uruguayaanse verdediger heeft voor drie jaar getekend bij de Italiaanse club.</p><p>08.23 uur: De Nederlandse equipe is op de vijfde plaats geëindigd in het medailleklassement van de Europese Spelen in Minsk. De oogst op de tweede editie van dit vierjaarlijkse sportevenement was 29 medailles, evenveel als vier jaar geleden bij de eerste editie in Bakoe. De verdeling was negen goud, dertien zilver en zeven brons.</p><p>07.42 uur: Titelverdediger Novak Djokovic kan op Wimbledon rekenen op de technische en tactische tips van oud-kampioen Goran Ivanisevic. De 47-jarige Kroaat is toegetreden tot het begeleidingsteam van de Servische nummer één van de wereldranglijst. Ivanisevic veroverde in 2001 de titel op het heilige tennisgras in Londen. Djokovic begint maandag aan het grandslamtoernooi met een partij tegen de Duitser Philipp Kohlschreiber.</p>
