---
layout: post
title: "Facebook beperkt livefunctie na aanslag Christchurch"
date: Wed, 15 May 2019 10:07:45 +0200
category: nieuws
externe_link: "https://nos.nl/l/2284701"
feature_image: "https://nos.nl/data/image/2019/03/24/539126/1008x567.jpg"
---

<p>Facebook heeft naar aanleiding van de aanslagen in Christchurch het beleid voor livevideo's aangescherpt. Vanaf vandaag kunnen mensen die regels op het platform overtreden, worden geweerd van de livestream-functie.</p>
<p>De dader van de aanslag in Nieuw-Zeeland, die in maart in twee moskeeën tientallen mensen doodde, filmde het bloedbad live op Facebook en het bedrijf kreeg daar forse kritiek op. Nu komt het sociale netwerk met een 'one-strike-beleid'.</p>
<p>Dat houdt in dat mensen die bijvoorbeeld een link naar een pamflet van een terroristische organisatie posten een beperkte periode, van bijvoorbeeld dertig dagen, niet meer bij de livefunctie kunnen.</p>
<h2>Sociale media onder vuur</h2>
<p>Vandaag vindt in Frankrijk een bijeenkomst plaats tussen politiek en techbedrijven over het misbruik van sociale media door terroristen. Facebook blokkeerde vrij snel na de aanslagen het account van de dader, maar wist niet te voorkomen dat allerlei kopieën van de opnames van het bloedbad wel rondgingen.</p>
<p>Facebook zegt dat meer technieken nodig zijn om bewerkte video's te kunnen herkennen en gaat daarvoor samenwerken met twee universiteiten. Ook wil het bedrijf geautomatiseerd het verschil kunnen zien tussen onbewuste posters en mensen die bewust video's en foto's manipuleren en plaatsen.</p>
<p>Het netwerk erkent dat er een spanningsveld is tussen het platform openbaar toegankelijk houden en de beperkingen die nodig zijn om het veilig te houden. Het bedrijf hoopt door nieuwe onderzoeken zo snel mogelijk innovaties te kunnen doorvoeren om bedreigingen de kop in te drukken.</p>
