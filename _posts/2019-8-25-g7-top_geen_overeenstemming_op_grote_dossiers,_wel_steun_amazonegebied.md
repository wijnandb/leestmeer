---
layout: post
title: "G7-top: geen overeenstemming op grote dossiers, wel steun Amazonegebied"
date: Sun, 25 Aug 2019 22:10:55 +0200
category: nieuws
externe_link: "https://nos.nl/l/2298975"
feature_image: "https://nos.nl/data/image/2019/08/25/572575/1008x567.jpg"
---

<p>Op de tweede dag van de G7-top in het Franse Biarritz hebben wereldleiders geen doorbraken bereikt op grote dossiers. Alleen over een hulpactie tegen de bosbranden in het Amazonegebied zijn de leiders het bijna eens, zei president Macron. De VS, Japan, Duitsland, Frankrijk, Italië, het Verenigd Koninkrijk en Canada willen "technische en financiële hulp bieden".</p>
<p>"Natuurlijk gaat het om Braziliaans grondgebied", zei bondskanselier Merkel. "Maar het regenwoud is eigenlijk een mondiale kwestie. We moeten gemeenschappelijke oplossingen vinden." In het Amazoneregenwoud woeden op dit moment de zwaarste bosbranden in jaren.</p>
<h2>Verrassend bezoek</h2>
<p>De Iraanse minister van Buitenlandse Zaken Zarif bracht op uitnodiging van de Fransen vandaag een bezoek aan de top in Biarritz. Dat was volgens het Witte Huis een verrassing voor de Amerikaanse delegatie. Andere landen zeiden op het laatste moment te zijn geïnformeerd. Volgens de Fransen was dat "vroeg genoeg".</p>
<p>Zarif sprak enkele uren met onder anderen president Macron. De gesprekken waren volgens een Franse functionaris "positief" en zullen worden voortgezet. De Amerikaanse delegatie was niet bij de gesprekken aanwezig. Afgelopen vrijdag had Macron in Parijs al een onderhoud met Zarif.</p>
<p>Enkele uren na zijn komst vertrok Zarif weer. Het is onduidelijk of het is gelukt de hoog opgelopen spanningen tussen Iran en de VS te verminderen. Volgens een diplomaat is het niet gelukt president Trump te overtuigen de sancties tegen Iran te verzachten. Het land mag van de VS geen olie exporteren.</p>
<p>De VS stapte vorig jaar uit het internationale atoomakkoord met Iran uit 2015. De economische sancties tegen Iran werden weer volledig ingesteld.</p>
<h2>Arrestaties</h2>
<p>Ook op de tweede dag van de driedaagse G7-top pakte de Franse politie demonstranten op. In Biarritz en de omringende plaatsen Bayonne en Hendaye werden negentien betogers gearresteerd vanwege ordeverstoringen. Een dag eerder waren er 68 aanhoudingen.</p>
<p>Morgen is de slotdag van de top in Biarritz. Volgens het Witte Huis zullen de presidenten Trump en Macron na afloop een gezamenlijke persconferentie geven. De persconferentie staat gepland om 15.30 uur.</p>
