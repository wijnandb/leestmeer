---
layout: post
title: "Ov-chipkaart verdwijnt mogelijk in 2023"
date: Wed, 03 Jul 2019 13:53:10 +0200
category: politiek
externe_link: "https://nos.nl/l/2291781"
feature_image: "https://nos.nl/data/image/2019/07/03/560862/1008x567.jpg"
---

<p>De huidige ov-chipkaart verdwijnt mogelijk in 2023. Volgens staatssecretaris Van Veldhoven is de techniek toe aan vervanging. In een brief aan vervoerders en andere overheden schrijft ze dat het gebruiksgemak van de kaart door de reizigers wordt gewaardeerd, maar dat toch een meer eigentijds systeem de voorkeur verdient. Bovendien is de ov-chipkaart relatief duur, benadrukt de staatssecretaris.</p>
<p>Van Veldhoven wil toe naar een systeem waarbij het reissaldo niet meer op een ov-chipkaart wordt bijgehouden, maar waarbij de reiziger zelf kiest of hij bijvoorbeeld via een bankpas of mobiel wil betalen. Het saldo wordt dan op een centraal punt bijgehouden.</p>
<h2>Diverse proeven</h2>
<p>De staatssecretaris onderstreept dat ook in de toekomst anoniem reizen, dus zonder account, mogelijk blijft. Er zijn al diverse proeven gedaan met nieuwe methoden en ook nu lopen nog experimenten.</p>
<p>Van Veldhoven hoopt dat de nieuwe manieren van betalen uiterlijk over twee jaar kunnen worden ingevoerd. Als het nieuwe systeem voldoet, zou de ov-chipkaart dan weer twee jaar later, dus in 2023, kunnen worden afgeschaft.</p>
<h2>Nieuw soort ov-chipkaart</h2>
<p>Een woordvoerder van het ministerie van Infrastructuur zegt dat dat laatste alleen gebeurt als aan allerlei voorwaarden is voldaan. "Dan moet echt zijn aangetoond dat de reiziger er beter van wordt." Hij sluit niet uit dat er alsnog een nieuw soort ov-kaart komt, maar dat wordt dan niet meer het enige, verplichte, betaalmiddel.</p>
<p>De NS acht de kans dat de chipkaart-betaalmethode helemaal verdwijnt klein. "Mensen die gewoon met de ov-chipkaart willen reizen, kunnen dat blijven doen", belooft een woordvoerder. Er wordt volgens hem alleen gewerkt aan uitbreiding van de betaalmogelijkheden. Omdat de techniek vervangen wordt, moeten mensen waarschijnlijk wel een nieuw pasje hebben.</p>
<h2>Voldoende volwassen?</h2>
<p>"Ik ben heel benieuwd of ze over vier jaar een systeem hebben dat al zo volwassen is dat iedereen die het gebruikt er tevreden over is", reageert Jasper van Kuijk. Hij deed bij de TU Delft onderzoek naar de ov-chipkaart. "Dan moet de voorwaarde dat iedereen er tevreden over is wel heel hard zijn. En dan is ook nog de vraag hoe je dat meet."</p>
<p>Ook noemt hij de behoefte aan een meer eigentijds systeem een kul-argument: "Innovatie moet geen doel zijn, de reiziger of vervoerders moeten er beter van worden."</p>
