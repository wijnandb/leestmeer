---
layout: post
title: "Kabinet: Uruzgan-gevangenen waren wel beschermd"
date: Sat, 22 Jun 2019 11:29:26 +0200
category: politiek
externe_link: "https://nos.nl/l/2290150"
feature_image: "https://nos.nl/data/image/2018/12/08/517674/1008x567.jpg"
---

<p>De ministers Blok en Bijleveld spreken tegen dat gevangenen die Nederland in Uruzgan overdroeg aan de Afghaanse veiligheidsdienst niet goed werden beschermd. De ministers reageren met een verklaring op een onderzoek van het Nederlandse Journalistencollectief Lighthouse Reports.</p>
<p>Dagblad Trouw berichtte vanmorgen over het onderzoek van het collectief, dat concludeert dat gevangenen afgeperst en gemarteld werden. Het collectief stelt dat het gevangenenvolgsysteem nauwelijks heeft gewerkt, ondanks de beloftes van toenmalig minister Bot.</p>
<p>Lighthouse collectief traceerde vier gevangenen die een beeld schetsen van martelingen en afpersing.</p>
<p>De ministers Blok en Bijlveld schrijven in een reactie aan het collectief dat het kabinet "niet bekend is met het precieze relaas van de vier Afghanen die u heeft gesproken". Ze schrijven dat gevangen wel degelijk werden gevolgd.</p>
<h2>Gevangen-volgsysteem</h2>
<p>Omdat de Afghaanse veiligheidsdienst NDS een slechte reputatie had werd afgesproken dat de gevangenen zouden worden gevolgd. Het Internationale Rode Kruis en een lokale organisatie zouden toegang tot de gevangenen krijgen en Nederlandse diplomaten zouden de gevangenen regelmatig bezoeken.</p>
<p>Volgens Lighthouse Reports functioneerde het systeem niet: er waren te weinig mensen om de gevangenen te bezoeken en het Rode Kruis en de lokale organisatie hadden niet altijd toegang tot de gevangenen.</p>
<p>Die conclusie deelt het kabinet niet. In de verklaring wijzen de ministers er verder op dat er een onafhankelijke Afghaanse mensenrechtencommissie was waarbij gevangenen terecht konden. Deze commissie heeft volgens hen geen misstanden vastgesteld.</p>
<p>Regeringspartij ChristenUnie en oppositiepartij SP willen meer opheldering over de kwestie.</p>
