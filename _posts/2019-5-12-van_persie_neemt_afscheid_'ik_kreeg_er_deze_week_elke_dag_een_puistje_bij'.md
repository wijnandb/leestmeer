---
layout: post
title: "Van Persie neemt afscheid: 'Ik kreeg er deze week elke dag een puistje bij'"
date: Sun, 12 May 2019 18:38:03 +0200
category: sport
externe_link: "https://nos.nl/l/2284305"
feature_image: "https://nos.nl/data/image/2019/05/12/549489/1008x567.jpg"
---

<p>De nederlaag tegen ADO Den Haag (0-2) was een smet op de feestvreugde, maar uiteindelijk kregen Feyenoord-aanvoerder Robin van Persie en trainer Giovanni van Bronckhorst toch nog het afscheid dat ze verdienden.</p>
<p>Van Persie begon zijn ereronde in De Kuip al twee minuten voor het laatste fluitsignaal. De 35-jarige spits kreeg bij zijn publiekswissel niet alleen applaus van de fans, maar ook van alle andere spelers op het veld, de reserves en de technische staf van zowel Feyenoord als ADO. Samen vormden zij een erehaag voor de oud-spits van Oranje.</p>
<h2>Elke ochtend een extra puistje</h2>
<p>"Het was prachtig natuurlijk. De fans hadden spandoeken gemaakt, op mijn shirt staat een speciaal voor mij ontworpen logo. Daar droom je als kind natuurlijk wel van", zegt Van Persie. "Wat iedereen had gedaan, het geeft mij een heel bijzonder gevoel."</p>
<p>Het waren gekke weken voor de Rotterdammer. "Er kwam zeventien jaar lang altijd weer een nieuwe wedstrijd. En nu niet meer. Ik maakte net een grapje; elke ochtend dat ik wakker werd, had ik er een puistje bij", zegt hij wijzend naar zijn gezicht, waar iets meer pukkeltjes zitten dan gewoonlijk. "Misschien heeft dat toch met deze wedstrijd te maken. Met de spanning. Het is toch heel raar."</p>
<p>'RVP' spreekt ook zijn speciale dank uit aan zijn vrouw Bouchra, die er gedurende zijn carrière altijd voor hem was. "Ik was zoveel van huis, zoveel onderweg. Zij moest het allemaal maar regelen en dat was zeker niet altijd makkelijk. Toch deed ze het altijd maar; een groot compliment."</p>
<p>Ook Van Bronckhorst, die na vier succesrijke jaren afscheid neemt van Feyenoord, werd op indrukwekkende wijze uitgeleide gedaan. "Het mooiste van vandaag was niet de wedstrijd, maar het gevoel ná de wedstrijd", zegt hij. "Om die waardering te voelen in het stadion, van de spelers, van de staf, van het publiek en de families op de tribune, dat is het gevoel dat blijft hangen."</p>
<p>Net als Van Persie spreekt 'Gio' zijn dank uit aan zijn familie. "Het is echt rijkdom. Dat heb ik de jongens ook na de wedstrijd in de kleedkamer verteld. Het is voor mij het mooiste om succes te delen met de mensen van wie ik houd, de mensen die dicht om me heen staan. Dat heb ik vandaag mogen ervaren."</p>
<p>Of dit een afscheid voor altijd is? "Ik denk dat dit voor mij een hoofdstuk is dat wordt afgesloten", zegt Van Bronckhorst. "Maar de liefde voor deze club zorgt ervoor dat ik dit boek nooit dicht zal slaan, denk ik."</p>
<p>Na vier jaar is de geboren Rotterdammer misschien wel toe aan een beetje rust. "Het is heel intens geweest. De intensiteit in euforie, maar ook in deceptie. Maar die emoties voelen, die van links naar rechts gaan, is wel het mooie van voetbal."</p>
