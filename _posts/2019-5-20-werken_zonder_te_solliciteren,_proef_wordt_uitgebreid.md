---
layout: post
title: "Werken zonder te solliciteren, proef wordt uitgebreid"
date: Mon, 20 May 2019 09:52:13 +0200
category: nieuws
externe_link: "https://nos.nl/l/2285503"
feature_image: "https://nos.nl/data/image/2019/05/20/551304/1008x567.jpg"
---

<p>Geen sollicitatiegesprekken voeren, maar de eerste die zich meldt meteen de baan geven. Dat is de gedachte achter 'open hiring', een idee dat is overgewaaid uit de VS. In Nederland worden er op kleine schaal mee geëxperimenteerd. In maart startte het eerste bedrijf met de methode, vandaag start een bedrijf in Uden ermee.</p>
<p>Babywinkelketen Mamaloes opende in maart een lijst waarop mensen zich kunnen inschrijven; inmiddels staan er meer dan honderd namen op. Mensen moeten bijvoorbeeld melden dat ze tien kilo kunnen tillen en dat ze vier uur op hun benen kunnen staan. Verder zijn er geen eisen gesteld. Vier mensen zijn op die manier aan de slag gegaan.</p>
<h2>Meteen uit bed gestapt</h2>
<p>De werkloze Corné (55) was een van de eersten die zich aanmeldden. "Mijn situatie was niet al te best. Ik heb sollicitatiebrieven geschreven, ben verschillende keren op gesprek geweest, maar ik kreeg steeds te horen dat ik te oud was."</p>
<p>"Mijn vrouw las het op internet, ik ben de dag erop uit bed gestapt en heb mij meteen ingeschreven. Ze hoefden mijn achtergrond niet te weten voor ik aan de slag kon."</p>
<p>Corné is inmiddels twee maanden aan het werk. Eigenaar Loes de Volder is enthousiast over Corné en zegt dat de methode van open hiring toekomst heeft. "Als we alleen blijven uitgaan van mensen die zich in een sollicitatiegesprek goed kunnen presenteren, dan sluit je heel veel mensen uit. En dat zijn vaak mensen die op de werkvloer veel beter zijn dan mensen die goed kunnen praten."</p>
<p>Later vandaag opent het bedrijf Chain Logistics in Uden een lijst waarop mensen die werk zoeken hun naam kunnen schrijven. Binnenkort sluit een derde bedrijf zich aan bij de proef.</p>
<h2>Enthousiast maken</h2>
<p>Start Foundation is een maatschappelijke organisatie die zich inzet om meer mensen aan het werk te krijgen en hoopt dat meer bedrijven over gaan op open hiring. Het doel is om zeker tien werkgevers in verschillende sectoren enthousiast te maken.</p>
<p>De werkloosheid in Nederland is op het laagste punt in jaren. In april waren er volgens de officiële definitie 300.000 werklozen. De groep mensen die meer zou willen en kunnen werken is veel groter. Dat zijn 1,1 miljoen mensen.</p>
<p>"Er zijn veel mensen die heel graag willen werken en kunnen werken maar onbewust laten we hen niet toe. Dit gaat bijvoorbeeld om vijftigplussers of mensen die hun cv niet op orde hebben omdat ze ziek zijn geweest. Zorg dat die ook mee kunnen doen'", zegt Ingeborg Zwolsman van de Start Foundation.</p>
<p>Ze benadrukt dat open hiring niet voor elk bedrijf is weggelegd. "Het zijn opstapbanen en niet iedere werkgever heeft die in huis. Maar er zijn ook werkgevers die niet beseffen dat ze wél zulke banen kunnen aanbieden."</p>
