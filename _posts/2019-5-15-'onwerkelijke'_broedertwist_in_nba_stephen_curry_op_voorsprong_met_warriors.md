---
layout: post
title: "'Onwerkelijke' broedertwist in NBA: Stephen Curry op voorsprong met Warriors"
date: Wed, 15 May 2019 10:47:42 +0200
category: sport
externe_link: "https://nos.nl/l/2284710"
feature_image: "https://nos.nl/data/image/2019/05/15/550032/1008x567.jpg"
---

<p>Een ware broederstrijd in de finale van de Western Conference in de NBA. Basketballers Stephen Curry (31) en Seth Curry (28) staan deze dagen voor het eerst tegenover elkaar in de play-offs waaruit de finalist moet komen voor de NBA-finale.</p>
<p>De oudste broer won dinsdagavond met zijn Golden State Warriors overtuigend het eerste duel van Seth's Portland Trail Blazers: 116-94. Daarmee heeft Stephen een voorsprong genomen in de best-of-seven-serie.</p>
<p>Met maar liefst 36 punten nam hij zijn ploeg bij de hand en scoorde hij de meeste punten op het veld. Seth kwam als invaller tot slechts drie punten.</p>
<p>De unieke gebeurtenis heeft ook de ouders de nodige kopzorgen bezorgd. Vooraf was het vooral de vraag voor wie gejuicht moest worden. Vader Dell en moeder Sonya lieten uiteindelijk het lot bepalen.</p>
<p>"Onze ouders gooiden een muntje op en deden 'kop of munt' om uit te wijzen voor wie ze moesten juichen. Voor hen was de wedstrijd zenuwslopender dan voor ons. Ik zag mijn moeder staan in een Portland-truitje, dat was wel raar", blikte Stephen na afloop terug op de, wat hij noemde, "onwerkelijke" wedstrijd.</p>
<p>Seth had voor het duel al zijn woordje klaar. "Het is voor ons beiden een droom om elkaar te treffen in de finale."</p>
<p>De Warriors, waar de geblesseerde sterspeler Kevin Durant ontbrak, kunnen donderdag de voorsprong vergroten. Dan spelen de ploegen weer tegen elkaar.</p>
<p>Wie het eerst vier duels wint, is de kampioen van de westelijke divisie en speelt de 'grote' NBA-finale tegen de kampioen uit het oosten. Die eindstrijd gaat tussen de Toronto Raptors en Milwaukee Bucks.</p>
