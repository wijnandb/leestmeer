---
layout: post
title: "Kenin schakelt Serena Williams uit op Roland Garros"
date: Sat, 01 Jun 2019 20:36:32 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/JdJvToIFEQI/2287217"
feature_image: "https://nos.nl/data/image/2019/06/01/554071/1008x567.jpg"
---

<p>Het vrouwentoernooi van Roland Garros heeft zaterdagavond opnieuw een grote naam verloren. Na de uitschakeling van de Naomi Osaka, de nummer één van de wereld, viel ook voor 23-voudig grandslamwinnares Serena Williams het doek in de derde ronde.</p>
<p>De pas 20-jarige Amerikaanse Sofia Kenin stuurde haar zeventien jaar oudere landgenote, die in 2002, 2013 en 2015 het toernooi won, met 6-2, 7-5 naar huis.</p>
<p>Kenin was anderhalve set lang de baas, maar met de zege in zicht raakte ze ineens van de kook. Williams' voetenwerk was beroerd en ze kwam amper van de baseline af, maar in de tweede set kwam ze met intimiderend harde groundstrokes en opslagen van 0-2 terug tot 3-3.</p>
<h2>Tranen van geluk</h2>
<p>Door knikkende knieën nam de foutenlast bij Kenin flink toe aan het einde van de tweede set. Williams kreeg daardoor nog een breekkans bij 5-6, maar Kenin, die vorig jaar bij haar debuut in Parijs er al in de eerste ronde uitvloog, hield stand en huilde tranen van geluk.</p>
<p>"Het is heel emotioneel. Zij is zo'n grote speelster, een groot kampioene, en ik heb zo veel respect voor haar", zei Kenin, die door een deel van het publiek werd uitgefloten, omdat ze enkele malen de beslissing van de lijnrechter aanvocht. "Als je speelt tegen Serena moet je vechten voor elk punt. Ik ben zo blij met deze overwinning."</p><img src="http://feeds.feedburner.com/~r/nossporttennis/~4/JdJvToIFEQI" height="1" width="1" alt=""/>
