---
layout: post
title: "PSV besluit met zege op Heracles, De Jong moet topscorerstitel delen"
date: Wed, 15 May 2019 21:22:05 +0200
categories: 
- sport 
- voetbal 
externe_link: "https://nos.nl/l/2284814"
feature_image: "https://nos.nl/data/image/2019/05/15/550249/1008x567.jpg"
---

<p>Na de nederlaag van afgelopen zondag bij AZ (1-0) was het duidelijk: PSV moet de landstitel dit seizoen aan Ajax laten. En dus was de hoop op een wonder - het goedmaken van drie punten en een doelsaldo van -14 op de Amsterdammers - al vervlogen voor het begin van de laatste wedstrijd, thuis tegen Heracles Almelo.</p>
<p>PSV won dat duel wel (3-1), waardoor het dit seizoen afsluit met 83 punten en 98 gemaakte doelpunten. Maar de tamme sfeer in het Philips Stadion was tekenend voor de gemoedstoestand in Eindhoven, waar de teleurstelling na het verliezen van de landstitel nog heerst.</p>
<h2>Vroege dreun</h2>
<p>Dat was ook te zien in de beginfase; al in de eerste minuut kreeg PSV een doelpunt tegen. Heraclied Joey Konings, die de jeugdopleiding van PSV doorliep en afgelopen zomer transfervrij naar Almelo vertrok, werd na geklungel van Erick Gutiérrez weggestuurd door Silvester van der Water en schoof de bal al na 24 seconden beheerst binnen.</p>
<p>Na de snelste tegengoal ooit in eigen huis konden de Eindhovenaren nauwelijks overtuigen. PSV schudde het juk pas na een halfuur van zich af, kort nadat Jesper Drost de score bijna had verdubbeld. PSV nam het initiatief in de wedstrijd en noteerde een aantal goede kansen.</p>
<p>De pogingen van Luuk de Jong (kopbal van de lijn gehaald) en Donyell Malen (vlammend schot) strandden nog, maar daarna kreeg PSV hulp van Heracles-speler Wout Droste. De verdediger werkte ongelukkig een voorzet van Angeliño achter zijn eigen doelman: 1-1.</p>
<p>De ploeg van trainer Mark van Bommel ging vervolgens op zoek naar de voorsprong, maar in de eerste helft viel die niet ondanks een mooi schot van Gastón Pereiro.</p>
<p>Dat gebeurde wel kort na rust, waarin PSV afscheid nam van de afgelopen zomer naar Atlético Madrid vertrokken Santiago Arias. Nick Viergever tikte twee minuten later binnen nadat Daniel Schwaab, die zijn laatste wedstrijd voor PSV speelde, en Pablo Rosario een corner hadden doorgekopt.</p>
<p>In de laatste minuut maakte Malen er na een goede assist van De Jong nog 3-1 van.</p>
<h2>De Jong gedeeld topscorer</h2>
<p>De Jong kwam zelf niet tot scoren in de slotwedstrijd en omdat Ajacied Dusan Tadic dat op bezoek bij De Graafschap wel twee keer deed, moeten beide spelers de topscorerstitel delen. Zowel De Jong als Tadic kwam dit seizoen tot 28 doelpunten.</p>
