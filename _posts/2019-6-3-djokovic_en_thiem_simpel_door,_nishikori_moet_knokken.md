---
layout: post
title: "Djokovic en Thiem simpel door, Nishikori moet knokken"
date: Mon, 03 Jun 2019 15:20:19 +0200
category: sport
externe_link: "https://nos.nl/l/2287459"
feature_image: "https://nos.nl/data/image/2019/06/03/554415/1008x567.jpg"
---

<p>Novak Djokovic, Kei Nishikori en Dominic Thiem hebben zich geplaatst voor de kwartfinales van het tennistoernooi van Roland Garros. De als eerste geplaatste Serviër had het makkelijk tegen de Duitser Jan-Lennard Struff, de als zevende geplaatste Japanner moest hard werken tegen de Fransman Benoît Paire. Thiem was opvallend snel klaar met Gaël Monfils.</p>
<p>Djokovic had anderhalf uur nodig om zich van Struff te ontdoen. De Serviër versloeg de Duitser met 6-3, 6-2, 6-2 en bereikte voor het tiende jaar op rij de laatste acht in Parijs. Zelfs elfvoudig winnaar Rafael Nadal slaagde daar niet in.</p>
<p>Struff had met zijn uitmuntende service onder anderen Denis Shapovalov en Borna Coric op de knieën gekregen, maar Djokovic behoort tot de buitencategorie retourneerders.</p>
<p>De Duitser, nummer 45 van de wereld, stond na drie duels op 44 aces en daar kwamen er slechts 4 bij. Djokovic kreeg ook maar één breakpoint tegen - dat hij wegwerkte - en sloeg 31 winners. De Serviër verloor tot nu nog geen set, maar trof ook nog geen geplaatste speler.</p>
<h2>Nishikori wurmt zich langs Paire</h2>
<p>Nishikori won de zondag vanwege de duisternis gestaakte wedstrijd tegen Benoît Paire. De Japanner stond met 2-1 voor en won, uiterst moeizaam en uiteindelijk na net geen vier uur, met 6-2, 6-7 (8), 6-2, 6-7 (8), 7-5.</p>
<p>Paire, die zondag in de tweede set een setpunt in de tiebreak had overleefd, werkte in de tiebreak van de vierde set ook nog eens twee matchpoints weg. In die tiebreak verloor Paire vijf punten op zijn eigen opslag en Nishikori zes.</p>
<p>In de vijfde set sleepte Nishikori er met de rug tegen de muur (2-4, 15-40) nog een break uit, maar de Fransman brak direct terug. Dat leek de genadeslag te zijn voor de als zevende geplaatste Japanner, maar Paire verloor vanaf 5-3 vier games op rij.</p>
<h2>Thiem weer te sterk voor Monfils</h2>
<p>De Oostenrijker Dominic Thiem was opvallend snel klaar met de Fransman Gaël Monfils. De verliezend finalist van vorig jaar had de vorige vier duels met Monfils weliswaar gewonnen, maar dat hij de klus binnen twee uur zou klaren, had niemand verwacht: 6-4, 6-4, 6-2.</p>
<p>Toch was het verschil niet zo groot als de cijfers doen vermoeden. De Fransman, die in 2008 de halve eindstrijd haalde, zat er met zijn diepgeslagen ballen geregeld slechts een centimeter naast. En geregeld koos hij ook het verkeerde moment om het publiek te entertainen.</p>
<p>Thiem hield het zakelijk, sloeg vaak toe met zijn voortreffelijke backhands en bleef tot het laatste punt gefocust.</p>
<h2>Kwartfinales</h2>
<p>Nishikori treft in de kwartfinales de als tweede geplaatste Rafael Nadal. Djokovic neemt het op tegen de winnaar van de partij tussen Fabio Fognini en Alexander Zverev. De tegenstander van Thiem komt uit het duel tussen Karen Chatsjanov en Juan Martín del Potro.</p>
