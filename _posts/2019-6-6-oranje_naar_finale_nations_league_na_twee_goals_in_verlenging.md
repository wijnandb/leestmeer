---
layout: post
title: "Oranje naar finale Nations League na twee goals in verlenging"
date: Thu, 06 Jun 2019 23:22:54 +0200
category: sport
externe_link: "https://nos.nl/l/2287936"
feature_image: "https://nos.nl/data/image/2019/06/06/555113/1008x567.jpg"
---

<p>Het Nederlands elftal houdt de hoop levend om voor het eerst sinds 1988 een prijs te winnen. In de halve finale van de Nations League werd Engeland na verlenging met 3-1 verslagen. Zondag treft Oranje gastland Portugal in de eindstrijd.</p>
<p>Vorig jaar maart troffen die beide landen elkaar voor het laatst. In het Zwitserse Genève eindigde de oefeninterland in een verrassende 3-0 overwinning voor Nederland, dat enkele dagen eerder in Amsterdam nog met 1-0 verloor van de Engelsen.</p>
<p>Het waren de eerste twee wedstrijden onder leiding van bondscoach Ronald Koeman, die op dat moment nog niet kon bevroeden dat zijn ploeg nu, ruim een jaar later, de eindzege van de nieuw opgezette Nations League voor het grijpen heeft.</p>
<h2>Loodzwaar</h2>
<p>Een loodzware poule met Duitsland en Frankrijk werd winnend afgesloten, met als beloning plaatsing voor de finaleronde in Portugal. In Guimarães trok Oranje de stijgende lijn vrolijk voort, al trad de Engelse bondscoach Gareth Southgate aan zonder zeven Champions League-finalisten in zijn basiselftal.</p>
<p>Koeman liet Virgil van Dijk en Georginio Wijnaldum wél beginnen en hield op het middenveld, ondanks de roep van buitenaf om Donny van de Beek, logischerwijs (voorlopig) vast aan vertrouwd gezicht Marten de Roon. Voorin kreeg Steven Bergwijn de voorkeur boven Quincy Promes.</p>
<p>De PSV'er kreeg de eerste serieuze kans van de wedstrijd, maar zijn poging bleek een gemakkelijke prooi voor doelman Jordan Pickford. Even later verzuimden Wijnaldum en Memphis Depay een twee-tegen-één-situatie uit te spelen.</p>
<p>Het iets sterkere Oranje kreeg na een half uur een domper te verwerken. Matthijs de Ligt ging in de fout, probeerde die te herstellen, maar haalde Marcus Rashford onderuit in de zestien. Diezelfde Rashford benutte het buitenkansje: 0-1.</p>
<p>In het restant van de eerste helft kreeg Engeland een kans op een tweede treffer. Denzel Dumfries voorkwam met een correcte tackle opnieuw een doelpunt van Rashford, die daarbij geblesseerd raakte. De Ligt had zijn fout vervolgens nog kunnen herstellen, maar kopte uit een corner van Depay naast.</p>
<h2>Kopkans Sancho</h2>
<p>Tien minuten na de pauze had Jadon Sancho de score moeten verdubbelen. In vrijstaande positie kopte hij de bal echter in de handen van Jasper Cillessen. Kort daarop vergat Depay te profiteren van balverlies van Kyle Walker.</p>
<p>Oranje controleerde in het vervolg de ontmoeting en maakte aanspraak op de 1-1. Koeman bracht Quincy Promes en Van de Beek voor Ryan Babel en De Roon. Promes zag een van richting veranderd schot bijna in het doel vliegen.</p>
<p>De Ligt eiste vervolgens wederom de hoofdrol op, dit keer positief. De centrale verdediger kopte twintig minuten voor tijd een hoekschop van Depay bij de eerste paal binnen. Van de Beek had daarna nog de 1-2 op zijn schoen. Zijn poging met links ging echter over.</p>
<p>In de slotfase leek het alsnog mis te gaan voor Oranje. Jesse Lingard, vorig jaar in Amsterdam ook al de beul, passeerde Cillessen. Dat gebeurde echter in buitenspelpositie, zo oordeelde de VAR en het doelpunt werd afgekeurd.</p>
<p>Depay mikte in blessuretijd nog over op aangeven van Bergwijn. Een inzet van Sterling toucheerde aan de andere kant de bovenkant van de lat.</p>
<p>De verlenging moest vervolgens uitkomst bieden en daarin besliste Oranje het treffen. Depay stuitte na een fout van John Stones op Pickford. De rebound werd door Promes, via het been van Kyle Walker, binnen gewerkt. Promes maakte er zelfs nog 3-1 van.</p>
<p>Zondag speelt het Nederlands elftal vanaf 20.45 uur de finale tegen gastland Portugal, dat woensdag Zwitserland met 3-1 klopte. Plaats van handeling is dan Porto.</p>
<p>Vanaf 15.00 uur treffen de Zwitsers en de Engelsen elkaar in Guimarães in de strijd om plek drie in de Nations League.</p>
