---
layout: post
title: "Duncan Laurence terug op Nederlandse bodem"
date: Sun, 19 May 2019 19:20:00 +0200
categories: 
- entertainment 
- opinie 
externe_link: "https://www.telegraaf.nl/nieuws/3611302/duncan-laurence-terug-op-nederlandse-bodem"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4ce3bccc-7a5e-11e9-ac2b-0217670beecd.jpg"
---

<p class="intro">Wie na 44 jaar het Songfestival naar Nederland haalt, verdient een heldenontvangst. Dat is niets minder wat Duncan Laurence dus zondagavond kreeg in een bomvolle aankomsthal 4 van luchthaven Schiphol.</p> <p>Met de Nederlandse vlag om de schouders geslagen of in een oranje T-shirt; de sfeer is gemoedelijk en in de gesprekken tijdens het voor sommigen urenlange wachten wordt de winnaar bewierookt. Om het wachten te verzachten wordt Arcade gezongen en krijgen andere passagiers van de vlucht een ’pre-onthaal’.</p><p>Tekst gaat verder onder de video.</p><p>Voordat de kersverse Amersfoorter door honderden fans wordt begroet, baadt eerst zijn oma in het flitslicht van fotografen. Maar als hijzelf door de schuifdeuren loopt ontstaat een welhaast on-Nederlands gedrang. De lachende Duncan schuifelt door een cordon van beveiligers richting touringbus, onwetend dat Fenneke van 8 jaar meters achter hem loopt, op de schouders van haar vader, met een bosje bloemen.</p><p>Tekst gaat verder onder de foto.</p><p>Een haast onmogelijke missie lijkt het om door de meute heen te komen. „Ze is al heel lang fan en wist dat hij ging winnen”, zegt moeder Karin. En Fenneke zet door, met papa. Via de zijdeur van de touringcar bereiken de bloemetjes alsnog de ontvanger.</p><p>Tekst gaat verder onder de video.</p><p>Al vanaf 10.00 uur stonden fans klaar om Duncan Laurence een groots onthaal te geven. De eerste Songfestivalwinnaar in 44 jaar werd na zijn landing om 17.00 - en na een persconferentie - pas vanaf 18.30 verwacht.</p><p>Op de grond zitten Bjarn (18), Lois (17), Lisa (16), Loes (18) en Fabienne (15). Per se willen ze vooraan staan om Laurence te begroeten en feliciteren. Ze zijn nog helemaal vol van de bloedstollende finale. „De bal was echt een gloed van hoop. Ik kreeg kippenvel”, zegt Fabienne.</p><p>De vijf kennen elkaar van elkaar van concerten van Ilse de Lange, die de winnaar coachte bij de Voice of Holland, en vijf jaar geleden met The Common Linnets tweede werd. Ook bezoeken ze concerten van beginnende singer-songwriters, die nog niet zijn doorgebroken.</p><p>Dit is te gek</p><p>Dat is de in Hellevoetsluis geboren Amersfoorter nu wel, constateert de 30-jarige Svenja, getooid in oranje en beschilderd met de kleuren van de Nederlandse vlag. ’Team Duncan’, staat er in het meegebrachte spandoek dat over de rand van het dranghek hangt.. Moeder Loes (60) hoopt op een handtekening en een foto. Mocht de vermoeide zanger daar niet aan toekomen? „Ook goed.” Svenja vult aan: „Dat we erbij mogen zijn, is al te gek.”</p><p>Bij de finale heerste thuis nog hysterie, zegt Svenja die overloopt van positiviteit. Zoon Dylan (11) voorspelde het eindklassement voor het tweede jaar op rij het best en won ’de mand’, met onder meer spekkies, chocola en douchegel. Zijn geheim? Dylan glimlacht. „Kijken bij de bookmakers, wat de anderen voorspellen.”</p><p>De in 1968 geboren Veronique uit Rijswijk kan zich niet meer herinneren dat Teach-In in 1975 won. Nu wilde ze het feest van dichtbij ervaren. „Als het weer gebeurt over 44 jaar ben ik 94, dat ga ik niet meer meemaken.” Maar ook als Duncan Laurence niet had gewonnen; had ze er gestaan. „Het is zo’n rustige, bescheiden jongen. Zonder opsmuk.”</p>
