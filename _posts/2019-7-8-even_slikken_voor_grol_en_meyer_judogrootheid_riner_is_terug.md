---
layout: post
title: "Even slikken voor Grol en Meyer: judogrootheid Riner is terug"
date: Mon, 08 Jul 2019 10:02:32 +0200
category: sport
externe_link: "https://nos.nl/l/2292561"
feature_image: "https://nos.nl/data/image/2019/07/08/561989/1008x567.jpg"
---

<p>De Nederlandse judoka's Henk Grol en Roy Meyer kunnen hun borst natmaken. In hun gewichtsklasse heeft grootheid Teddy Riner op 30-jarige leeftijd zijn comeback gemaakt. Duidelijk is dat het Franse zwaargewicht nog altijd een klasse apart is.</p>
<p>Twintig maanden na zijn laatste wedstrijd won tienvoudig wereldkampioen Riner afgelopen weekend de Grand Prix van Montreal. </p>
<p>In Montreal rekende Riner in de finale af met de Japanner Hisayoshi Harasawa, die hij ook de baas was in de olympische finale van 2016 in Rio de Janeiro. Door de overwinning is Riner nu 148 duels op rij ongeslagen.</p>
<h2>Riner is terug voor derde olympische titel</h2>
<p>In november 2017 kondigde Riner zijn afscheid aan, maar met Tokio 2020 in aantocht begon het toch weer te kriebelen. De Fransman wil daar zijn derde olympische titel behalen en dat betekent een enorme concurrent erbij voor Grol en Meyer.</p>
<p>"Het is tijd. Ik ben hier om toe te werken naar mijn oude niveau. Judo, ik heb je gemist!", schreef Riner gisterochtend op Twitter.</p>
<p>Roy Meyer is bij de zwaargewichten de nummer negen van de wereldranglijst en Grol de nummer elf. Beiden deden niet mee in Montreal. Slechts een van hen kan naar de Spelen in Tokio, omdat ieder land maar een judoka per klasse mag afvaardigen.</p>
