---
layout: post
title: "Grapperhaus informeerde Kamer verkeerd over Poch"
date: Wed, 03 Jul 2019 17:35:35 +0200
category: binnenland
externe_link: "https://www.telegraaf.nl/nieuws/418310111/grapperhaus-informeerde-kamer-verkeerd-over-poch"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2572b642-9dc3-11e9-8f07-02c309bc01c1.jpg"
---

<p class="intro">Rechercheurs uit Nederland hebben in 2008 wel degelijk met de Argentijnse justitie gesproken over de uitlevering van piloot Julio Poch. Dat schrijft minister Grapperhaus (Justitie en Veiligheid) aan de Tweede Kamer, nadat hij eerder liet weten dat een dienstreis in het teken stond van gezamenlijk opsporingsonderzoek.</p> <p>„Uit het verslag blijkt dat sprake is geweest van verkennende gesprekken waarin met verschillende Argentijnse gesprekspartners is gesproken over mogelijkheden van rechtshulp, de mogelijkheden met betrekking tot uitlevering daaronder begrepen”, aldus de CDA-bewindsman.</p><p>Daar bleef het niet bij, verklaart Grapperhaus nu. „Ook kan ik nu berichten dat een vertegenwoordiger van het Argentijnse Ministerie van Justitie en Mensenrechten richting de Nederlandse delegatie een expliciete voorkeur zou hebben uitgesproken voor uitlevering aan Argentinië met als doel vervolging aldaar.”</p><p>Poch zat zo’n acht jaar in Argentinië in voorrarrest op beschuldiging van betrokkenheid bij dodenvluchten (1976-1983) tijdens het juntabewind onder het regime van president Videla, maar werd in 2017 vrijgesproken. Vorig jaar heeft advocaat Knoops Nederland al aansprakelijk gesteld voor de schade die de oud-piloot heeft geleden, omdat Nederland volgens hem onrechtmatig heeft gehandeld bij zowel zijn arrestatie als de uitlevering aan Argentinië.</p><p>’Zoveelste aanwijzing’</p><p>Volgens advocaat Geert-Jan Knoops is de brief van Grapperhaus de zoveelste aanwijzing dat Nederland al veel eerder dan tot nu toe bekend was betrokken was bij gesprekken met Argentinië over de mogelijkheid van uitlevering van Poch.</p><p>Al eerder tijdens de procedure waarin Poch vroeg om getuigen te mogen horen over de aanloop naar zijn gevangenschap in Argentinië, zeiden advocaten van de Staat dat overwogen is om het uitleveringsverdrag aan te passen, zodat Poch alsnog kon worden uitgeleverd. Knoops: ,,Men was op zoek naar een ‘juridisch begaanbare weg’.”</p><p>Reisverslag</p><p>Er zijn meer aanwijzingen dat Nederland zocht naar een manier om de ex-piloot uit te leveren. Poch werd uiteindelijk op zijn laatste vlucht voor zijn pensioen op een vliegveld in Spanje aangehouden. Spanje had wel een uitleveringsverdrag met Argentinië. Anonieme getuigen verklaarden dat men op het departement bezorgd was dat dit zou worden gezien als een verkapte uitlevering. Dat zou op gespannen voet staat met het internationaal recht.</p><p>Zeker na de laatste brief van Grapperhaus, is Knoops is ervan overtuigd dat er nog veel meer stukken zijn die tot nu toe niet openbaar zijn gemaakt.</p><p>De advocaat wil het reisverslag van de rechercheurs kunnen inzien in verband met de getuigenverhoren van oud-justitieminister Ernst Hirsch Ballin, oud-directeur Michiel Meijer van Transavia, hoofdofficier van justitie Guus Schram, de Argentijn Leonardo Despouy en emeritus hoogleraar internationaal recht Theo van Boven. Die verhoren vinden eind dit jaar plaats.</p>
