---
layout: post
title: "Oppermachtig Ajax met vier goals nog mild voor Feyenoord"
date: Sun, 27 Oct 2019 18:36:40 +0100
categories: 
- sport 
- voetbal 
externe_link: "https://nos.nl/l/2307927"
feature_image: "https://nos.nl/data/image/2019/10/27/587919/1008x567.jpg"
aantal: 427
unieke: 276
bron: "NOS"
---

<p>Een spel van kat en muis, zo kan de Ajax-Feyenoord van zondagmiddag nog het best worden omschreven. De Amsterdammers hadden geen enkele moeite met hun ver afgegleden aartsrivaal en wonnen de Klassieker met 4-0.</p>
<p>Even, heel even moest Ajax een stapje terug doen voor Feyenoord, dat met fanatiek jagen direct een corner afdwong. Maar de hoekschop leidde tot niets en uit de daaropvolgende aanval lag de bal er aan de andere kant van het veld in.</p>
<h2>Snelle goals</h2>
<p>Quincy Promes werd op links weggestuurd en vond Dusan Tadic, die op zijn beurt Hakim Ziyech bereikte. Ziyech schoot niet overtuigend in, maar Feyenoord-doelman Kenneth Vermeer moest toch het antwoord schuldig blijven: 1-0.</p>
<p>Er waren op het moment dat de bal de doellijn passeerde 2 minuten en 1 seconde gespeeld.</p>
<p>En in een vloek en een zucht stond het ook 2-0. David Neres, die in de basis stond ten faveure van Edson Álvarez, vond Nicolás Tagliafico, de Argentijnse linksback rondde via Vermeer af.</p>
<p>De Feyenoord-verdediging, toch al het zorgenkindje van de Rotterdammers, kreeg geen vat op de vier Ajax-aanvallers, die veelvuldig van positie wisselden: Tadic, Promes, Neres en Ziyech. Achter dat viertal stond bovendien Donny van de Beek, vermaard om zijn goed getimede rushes.</p>
<h2>Ajax loopt uit</h2>
<p>Tadic had Ajax halverwege de eerste helft op 3-0 moeten zetten, maar wilde het te mooi doen en zag zijn boogballetje ruimschoots naast gaan. Tien minuten later, na een periode waarin Feyenoord gevaarlijk was geweest en een doelpunt van Jens Toornstra zag worden afgekeurd, liep de thuisploeg alsnog verder uit.</p>
<p>Eerst werd Neres door Tadic weggestuurd en scoorde de Braziliaan met een bekeken wippertje. Daarna promoveerde Van de Beek een mislukt schot van Sergiño Dest met het hoofd tot doelpunt: 4-0.</p>
<p>Feyenoord leek na rust vastbesloten de schade zo beperkt mogelijk te houden en plooide daarom met elf man terug op eigen helft en liet het aan Ajax gaatjes te vinden in de jacht op meer doelpunten.</p>
<p>Heel veel moeite had de thuisploeg daar echter niet mee, het lag vooral aan Ajax' matige afronding dat meer goals uitbleven. De Amsterdammers leken het bovendien wel te geloven, de handrem zat er na rust op bij de ploeg van Erik ten Hag.</p>
<p>Omdat Feyenoord zijn weinige gevaarlijke momenten voor het doel van de tegenstander zwak uitspeelde, bleven meer goals uit in Amsterdam.</p>
<h2>Ajax slaat gat</h2>
<p>Koploper Ajax heeft dankzij de simpele zege het gat met zijn achtervolgers in de eredivisie, AZ en PSV, vergroot tot zes punten. Feyenoord is nog een plek gezakt op de ranglijst, de ploeg van Jaap Stam staat nu twaalfde.</p>
