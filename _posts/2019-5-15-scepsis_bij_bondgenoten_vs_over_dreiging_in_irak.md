---
layout: post
title: "Scepsis bij bondgenoten VS over dreiging in Irak"
date: Wed, 15 May 2019 22:01:53 +0200
category: buitenland
externe_link: "http://feeds.nos.nl/~r/nosnieuwsbuitenland/~3/MgZNuWpkq7Y/2284826"
feature_image: "https://nos.nl/data/image/2019/05/15/550241/1008x567.jpg"
---

<p>Niet alle Europese landen zien zich genoodzaakt om hun militaire missie in Irak stil te leggen, zoals Nederland en Duitsland deden. Het Tsjechische ministerie van Defensie zegt dat Tsjechië gewoon doorgaat met zijn trainingsmissie. Ook Frankrijk is voorlopig niet van plan om zijn militaire activiteiten in het land op te schorten.</p>
<p>Aanleiding voor het besluit om de Nederlandse militairen binnen te houden, is een dreiging. Uit welke hoek die komt, is niet bekend, maar mogelijk is er een verband met de toegenomen spanningen tussen de VS en Iran, buurland van Irak. In Irak zijn veel sjiitische milities die banden hebben met de Iraanse Revolutionaire Garde, die sinds vorige maand door de VS wordt beschouwd als een terroristische organisatie.</p>
<p>Dat besluit leidde volgens correspondent Arjen van der Horst tot grote zorgen bij Amerikaanse generaals. "Zij zijn bang dat het gaat leiden tot aanvallen van deze milities op Amerikaanse militairen en hun bondgenoten in Irak. Het zou mij niet verbazen als deze zorgen een rol hebben gespeeld bij het besluit van Nederland en Duitsland om de trainingsmissie stil te zetten."</p>
<h2>Opgeklopt vanuit VS?</h2>
<p>Een hoge Britse militair, generaal-majoor Chris Ghika, zei gisteren tegen Amerikaanse journalisten dat hij geen toegenomen dreiging ziet van Iran of aan Iran gelieerde milities in Irak of Syrië. Ghika is vice-commandant van de internationale coalitie tegen Islamitische Staat.</p>
<p>Enkele uren na de verklaring van Ghika zei het Amerikaanse leger dat de opmerkingen van de Brit haaks staan op de "geloofwaardige dreiging die uitgaat van milities in de regio die door Iran worden gesteund".</p>
<p>Van der Horst zegt dat het de vraag is of er wel een verhoogde dreiging uitgaat vanuit Iran. Hij werpt de suggestie op dat die mogelijk wordt opgeklopt vanuit de VS. "Het is niet bepaald een geheim dat de Amerikaanse minister Pompeo van Buitenlandse Zaken en nationale veiligheidsadviseur Bolton een agressieve koers willen varen ten opzichte van Iran. Washington voert al meer dan een jaar de druk op."</p>
<p>De wens om Iran aan te vallen en het regime ten val te brengen komt volgens correspondent Marieke de Vries meer vanuit de politiek dan vanuit de CIA en het Pentagon, die zich baseren op militaire inlichtingen. "Mogelijk houden sommige bondgenoten daarom iets meer afstand van wat er nu gebeurt en doen zij niet mee aan de opbouw van troepen in de regio."</p><img src="http://feeds.feedburner.com/~r/nosnieuwsbuitenland/~4/MgZNuWpkq7Y" height="1" width="1" alt=""/>
