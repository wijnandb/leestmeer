---
layout: post
title: "Gasten Harley Davidson-feest mogelijk gedrogeerd bij diefstal"
date: Sun, 16 Jun 2019 12:50:28 +0200
category: binnenland
externe_link: "https://www.telegraaf.nl/nieuws/1239911291/gasten-harley-davidson-feest-mogelijk-gedrogeerd-bij-diefstal"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/25bc8a64-902c-11e9-abbe-02d2fb1aa1d7.jpg"
---

<p class="intro">Bezoekers van een motorfestijn in het Brabantse Castelré zijn op wel erg brutale wijze beroofd van hun geld. De liefhebbers van Harley Davidsons lagen te slapen op een camping toen een dief erin slaagde van meerdere mensen de portemonnee en andere kostbare bezittingen te stelen.</p> <p>Dit weekend werd in Castelré een ’Border Run’ gehouden, een ’heel familiair evenement’ volgens de organisatie. Tijdens het festival speelden meerdere livebands en draaide er tot laat een dj. Ondanks de gezelligheid eindigde die voor sommigen in mineur.</p><p>Volgens de slachtoffers hadden ze hun portemonnee in hun slaapzak gestopt. Toch kon de rover van meerdere personen geld buitmaken. De politie onderzoekt daarom of ze mogelijk gedrogeerd zijn geweest en daardoor niets konden merken van de diefstal. Het is niet bekend hoeveel geld er precies is gestolen.</p><p>Volgens de organisatie gaat het om Britse bezoekers - die vaak veel cash bij zich dragen. De dief heeft zich mogelijk goed voorbereid. „Wij hebben het idee dat de dader echt heeft gekeken bij welke tent een Engelse motor stond”, zegt een woordvoerder van de organisatie tegen Omroep Brabant.</p><p>Het motorevenement was georganiseerd door de Harley Davidson Club Breda. De motorclub had een café afgehuurd. Omdat veel bezoekers uit het buitenland komen, is er ook een camping ingericht. De eigenaar van het café wil tegenover De Telegraaf niet reageren op de diefstal.</p>
