---
layout: post
title: "Saoedische kroonprins geeft Iran schuld van aanval olietankers"
date: Sun, 16 Jun 2019 06:50:58 +0200
category: buitenland
externe_link: "https://www.telegraaf.nl/nieuws/61930811/saoedische-kroonprins-geeft-iran-schuld-van-aanval-olietankers"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/20cd219c-8ffc-11e9-b4a1-02d1dbdc35d1.jpg"
---

<p class="intro">De Saoedische kroonprins Mohammed bin Salman verdenkt Iran ervan achter de aanvallen te zitten op de twee olietankers in de Golf van Oman. In een interview met de krant Asharq al-Awsat roept hij de internationale gemeenschap op om een „resoluut standpunt” in te nemen.</p> <p>„Het Iraanse regime toonde geen respect voor het bezoek van de Japanse premier aan Teheran en terwijl hij daar was, werden zijn inspanningen beantwoord met het aanvallen van twee tankers, waarvan er één Japans was”, aldus de kroonprins. „Het koninkrijk wil geen oorlog in de regio, maar het zal niet aarzelen om eventuele bedreigingen voor zijn bevolking, zijn soevereiniteit of zijn essentiële belangen aan te pakken.”</p><p>Eerder deze week heeft een Saoedische minister Iran ook al aangewezen als schuldige. Het regime in Riyad schaart zich daarmee achter de conclusie van de Verenigde Staten, die er zeker van zijn dat Teheran achter de aanvallen zit.</p>
