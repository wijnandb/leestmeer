---
layout: post
title: "Ontketend Oranje krijgt Duitsland in de slotfase op de knieën (2-4)"
date: Fri, 06 Sep 2019 22:35:54 +0200
category: sport
externe_link: "https://nos.nl/l/2300655"
feature_image: "https://nos.nl/data/image/2019/09/06/575533/1008x567.jpg"
---

<p>Nederland heeft een grote stap gezet richting het EK. In Hamburg kreeg het elftal van bondscoach Ronald Koeman de Duitsers na een indrukwekkende tweede helft op de knieën (2-4).</p>
<p>Beide ploegen kenden weinig geheimen meer voor elkaar, nu de vierde onderlinge ontmoeting binnen elf maanden op het programma stond. Na drie duels waren de beide elftallen het laatste jaar volledig in balans.</p>
<p>Groot gemis voor de Duitsers was het ontbreken van Leroy Sané, die vorige maand bij zijn club Manchester City een zware knieblessure had opgelopen. Bij Nederland ontbrak de geblesseerde Steven Bergwijn, die werd vervangen door Quincy Promes.</p>
<h2>Moeilijke start</h2>
<p>Promes kende een moeilijke start bij Ajax en had ook nu even tijd nodig om zijn draai te vinden. Het kwaad was toen echter al geschied, want nadat Lukas Klostermann randje buitenspel uit zijn rug was weggelopen, knalde Serge Gnabry na een redding van Jasper Cillessen de rebound binnen.</p>
<p>Oranje kwam er slechts sporadisch uit, met een kopkansje voor Memphis Depay en wat dreiging via de kopsterke Matthijs de Ligt vanuit hoekschoppen.</p>
<p>Aan de overkant ontsnapte Nederland vlak voor rust aan een tweede tegentreffer. Marco Reus speelde zich handig vrij, maar Cillessen redde uitstekend op zijn harde inzet van dichtbij. De storm woedde nog even voort na rust, waarin Oranje tot drie keer toe ontsnapte.</p>
<p>Koeman, in 1988 als speler met een rake penalty in Hamburg verantwoordelijk voor de wederopstanding van Nederland tegen West-Duitsland (1-2), had nu een gouden hand van wisselen.</p>
<p>Nadat Georginio Wijnaldum al een waarschuwingsschot had gelost, was Frenkie de Jong tegenstander Nico Schultz te slim af bij een voorzet van Ryan Babel. Jonathan Tah liep even later een voorzet van Depay in eigen doel (1-2).</p>
<h2>Ongelukkige handsbal</h2>
<p>Duitsland leek zich te herpakken en mocht niet klagen dat het een penalty kreeg na een ongelukkige handsbal van Matthijs de Ligt. De verdediger van Juventus smeekte nog om de videoscheidsrechter te raadplegen, maar die deed deze avond geen dienst.</p>
<p>Toni Kroos stuurde Cillessen vanaf elf meter de verkeerde hoek in, maar het was Nederland dat nog een keer de vuisten balde in de slotfase.</p>
<p>Met een wippertje speelde Wijnaldum debutant Donyell Malen vrij, die zijn zenuwen in bedwang hield en tien minuten voor tijd zijn volley keurig achter Manuel Neuer in het lege doel mikte. Wijnaldum zelf bepaalde op aangeven van Depay in de extra tijd de eindstand.</p>
<p>Nederland moet bij de eerste twee eindigen in de groep om zich rechtstreeks te kwalificeren. Het heeft door de 4-2 zege ook een beter onderling resultaat dan de Duitsers. Aanstaande maandag (20.45 uur) speelt Oranje in Tallinn tegen het nog puntloze Estland en kan het de tweede plaats overnemen.</p>
