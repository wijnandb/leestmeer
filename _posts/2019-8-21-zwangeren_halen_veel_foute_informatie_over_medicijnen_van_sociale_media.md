---
layout: post
title: "Zwangeren halen veel foute informatie over medicijnen van sociale media"
date: Wed, 21 Aug 2019 11:22:52 +0200
category: cultuur
externe_link: "https://nos.nl/l/2298372"
feature_image: "https://nos.nl/data/image/2019/08/21/571517/1008x567.jpg"
---

<p>In meer dan 40 procent van de gevallen klopt informatie over medicijngebruik bij zwangerschap op sociale media en internetfora niet. Onderzoekers van het Radboudumc concluderen dat na het analyseren van ruim 1200 berichten op fora, blogs, Facebook en Twitter. Hun onderzoek werd gisteren gepubliceerd.</p>
<p>De onderzoekers zochten op een zwangerschapsterm (zwanger, in verwachting of aanstaande moeder) in combinatie met een medicijn (bijvoorbeeld Prozac, Otrivin of Fluimicil) en een diagnose (zoals hoge bloeddruk, miskraam of aangeboren afwijking). Dat leverde ruim 9000 hits op, waarvan na selectie 1224 overbleven. De rest bevatte niet-relevante of niet-eenduidige informatie.</p>
<p>Ruim driekwart van de resultaten kwam van een forum, en in 42 procent van de gevallen bleek de informatie niet te kloppen. Bij andere sociale media lag het percentage incorrecte informatie nog hoger.</p>
<p>"Iemand schrijft bijvoorbeeld dat ze een middel heeft gebruikt en daardoor een miskraam heeft gekregen", zegt hoofdonderzoeker Marleen van Gelder in het NOS Radio 1 Journaal. "Maar dat is op basis van één ervaring niet vast te stellen. Toch kan het zo wel geïnterpreteerd worden en als iemand dat dan leest, kan ze dat als waarheid zien, wat niet de bedoeling is."</p>
<p>Het gaat volgens Van Gelder aan twee kanten mis. "Als een middel veilig is en vrouwen lezen op internet dat een middel niet veilig is, zouden ze een middel dat ze eigenlijk nodig hebben weleens niet kunnen gebruiken. Dat geldt ook andersom, waarmee ze het ongeboren kind blootstellen aan medicatie die mogelijk schadelijke effecten heeft."</p>
<h2>Taak verloskundigen en artsen</h2>
<p>Ze noemt de communicatie van de verloskundige, gynaecoloog of huisarts met de zwangere patiënt heel belangrijk. "Zij moeten de informatie over de medicatie tijdens de zwangerschap goed overbrengen en ook vertellen over welke effecten die mogelijk heeft."</p>
<p>Daarnaast wijst ze op de Teratologie Informatie Service, waar de betrouwbaarste informatie over het gebruik van middelen voor zwangere vrouwen is te vinden.</p>
