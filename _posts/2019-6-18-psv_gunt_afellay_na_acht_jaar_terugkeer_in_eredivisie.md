---
layout: post
title: "PSV gunt Afellay na acht jaar terugkeer in eredivisie"
date: Tue, 18 Jun 2019 10:09:12 +0200
category: sport
externe_link: "https://nos.nl/l/2289524"
feature_image: "https://nos.nl/data/image/2019/06/18/557433/1008x567.jpg"
---

<p>PSV gunt Ibrahim Afellay een terugkeer op het hoogste niveau. De 33-jarige middenvelder, die de laatste jaren mede door blessureleed amper voetbalde, heeft een contract voor één jaar getekend bij de Brabantse club.</p>
<p>De 53-voudig international stond in december 2017 voor het laatst op het veld bij Stoke City. Afgelopen januari werd zijn contract bij de Engelse club ontbonden. Afellay keerde terug naar Eindhoven om bij PSV aan zijn herstel te werken, aanvankelijk individueel en later met PSV onder 19, het elftal van oud-collega Ruud van Nistelrooij.</p>
<p>"Ik heb hier vijftien jaar van mijn leven doorgebracht en de mentaliteit die hier heerst, past bij mij", aldus Afellay op de website van PSV. "In de voorbije maanden heb ik dat weer ervaren. Het voelt goed om hier weer aan de slag te gaan."</p>
<h2>Wonderkind</h2>
<p>De Utrechter Afellay doorliep de jeugdopleiding van PSV en maakte in 2004 als 17-jarige zijn debuut in de hoofdmacht. In januari 2011 verruilde hij de Eindhovense club, waarmee hij vier landstitels en een KNVB-beker won, voor FC Barcelona.</p>
<p>In zijn eerste seizoen bij Barcelona speelde hij een rol als invaller in de met 3-1 gewonnen Champions League-finale tegen Manchester United, maar hij slaagde er niet in een vaste waarde te worden bij de Catalaanse grootmacht.</p>
<p>Ook huurperiodes bij Schalke 04 en Olympiakos Piraeus werden geen succes en dat geldt ook voor zijn periode bij Stoke City, waar hij sinds 2015 onder contract stond.</p>
<p>Afellay sluit per direct aan bij de selectie van hoofdtrainer Mark van Bommel. "'Ibi' heeft als speler bepaalde eigenschappen die iedere trainer graag in zijn selectie heeft", aldus Van Bommel op de clubwebsite van PSV. "En hij brengt een flinke dosis ervaring mee.</p>
<h2>Mentor</h2>
<p>Een rol als mentor in de kleedkamer van PSV is Afellay overigens niet vreemd. In 2005 stelde de 19-jarige Afellay de pas 17-jarige Ismaïl Aissati op zijn gemak voor diens debuut in de hoofdmacht. En dat in niet zomaar een wedstrijd: met Afellay en Aissati won PSV in de groepsfase van de Champions League met 1-0 van het grote AC Milan.</p>
<p>Na afloop verschenen beide jongelingen voor de camera. </p>
