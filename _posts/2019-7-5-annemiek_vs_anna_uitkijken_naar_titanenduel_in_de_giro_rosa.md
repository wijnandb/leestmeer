---
layout: post
title: "Annemiek vs Anna: uitkijken naar titanenduel in de Giro Rosa"
date: Fri, 05 Jul 2019 11:11:38 +0200
categories: 
- sport 
- wielrennen 
externe_link: "https://nos.nl/l/2292135"
feature_image: "https://nos.nl/data/image/2019/07/05/561266/1008x567.jpg"
---

<p>Borg en McEnroe. Ali en Frazier. Federer en Nadal. Lemond en Hinault. Evert en Navratilova. Ard en Kees. Grote namen in de sporthistorie, verankerd in het collectieve geheugen door de legendarische duels die ze uitvochten.</p>
<p>Aan de vooravond van de Giro Rosa, de belangrijkste etappewedstrijd voor het vrouwenpeloton, verheugen de wielervolgers zich op een nieuw titanenduel: Annemiek versus Anna.</p>
<p>"Ik vind het weleens jammer dat het vrouwenwielrennen wordt gereduceerd tot Annemiek versus Anna", protesteert Annemiek van Vleuten. "Daar doe je het vrouwenpeloton echt tekort mee."</p>
<p>Goed dan. Wie kan de twee matadoren het vuur aan de schenen leggen in de 30ste Giro d'Italia Internazionale Femminile? Megan Guarnier, de laatste winnares die geen Anna of Annemiek heette? De 34-jarige Amerikaanse doet niet mee.</p>
<p>Drievoudig eindwinnaar Marianne Vos richt zich tegenwoordig vooral op dagzeges. Lucinda Brand wordt steeds beter, maar is ze al sterk genoeg voor een topklassering? Ashleigh Moolman of Amanda Spratt dan, de nummers twee en drie van vorig jaar?</p>
<p>Thuisrijdster Elisa Longo Borghini wellicht...?</p>
<h2>'Annemiek is de te kloppen vrouw'</h2>
<p>Niets zo onvoorspelbaar als een wielerkoers, waar het gevaar achter elk bochtje schuilt. Maar het meest waarschijnlijk is toch dat titelverdedigster Annemiek van Vleuten en tweevoudig winnares Anna van der Breggen om het roze gaan strijden.</p>
<p>De wereldkampioene draait er niet omheen: "Annemiek is de te kloppen vrouw".</p>
<p>Vorig jaar was Van Vleuten, bij afwezigheid van Van der Breggen, oppermachtig in de Giro. In 2017 streden Van Vleuten en Van der Breggen voor het laatst zij aan zij om de eindzege. Van Vleuten won die editie twee etappes en de puntentrui, maar op het eindpodium stond ze als nummer drie twee treetjes lager dan winnares Van der Breggen.</p>
<p>Dat had alles te maken met een moment van onoplettendheid bij Van Vleuten, die de slag miste toen de sterke Boels-formatie het peloton op het vlakke in waaiers trok.</p>
<p>Maar na haar verpletterende zege in de tijdrit om het Nederlands kampioenschap is Van Vleuten de favoriet. Toch denkt ook Van der Breggen dat er meer kanshebbers zijn op de eindzege. "We zijn met meer en gaan er een mooie wedstrijd van maken."</p>
<h2>Geen Gavia</h2>
<p>Het wordt hoe dan ook een loodzware editie, al is het klapstuk een dag voor de start uit het parcours gehaald. Net als in de Giro d'Italia in mei is het voor het peloton door lawinegevaar te gevaarlijk om de Gavia te beklimmen.</p>
<p>De etappe kent nu een slotklim van ruim zeven kilometer en 21 haarspeldbochten op de Passo di Fraele. Niet zo zwaar als de Gavia, maar zeker niet te onderschatten. Dat weten de hoofdrolspeelsters maar al te goed.</p>
<p>In vrijwel alle ritten moet op het einde een (kort) klimmetje bedwongen worden. Zelfs de tijdritten lopen omhoog. Koren op de molen voor trainingsbeest Van Vleuten, die na het succesvolle voorjaar (met zeges in Strade Bianche en Luik-Bastenaken-Luik) liefst drie hoogtestages op Tenerife afwerkte.</p>
<p>"Normaal gesproken is het hoe zwaarder, hoe beter voor mij. Ik heb mezelf een beetje omgevormd tot klimmer, dus ik heb niet heel veel angst meer voor de bergen. Vorig jaar op de Zoncolan ging het al heel goed."</p>
<p>Ook Van der Breggen kent geen vrees voor de bergen. Sterker, de olympisch en wereldkampioene volgde dit seizoen haar gevoel en ging op zoek naar nieuwe uitdagingen.</p>
<p>Die vond ze onder meer in de Cape Epic, een loodzware mountainbikewedstrijd in Zuid-Afrika. Samen met ploeggenote (en oud-mountainbikester Annika Langvad) bedwong ze in acht dagen 630 kilometer en 16.000 hoogtemeters. Met als uitkomst: de zege.</p>
<h2>Duurvermogen</h2>
<p>"We reden etappes van zes uur. Dat is straks in de Giro veel korter", weet Van der Breggen. "Die wedstrijd heeft gezorgd voor meer duurvermogen, waardoor ik de zware etappes straks nog beter aankan."</p>
<p>Van der Breggen won tussendoor ook nog 'gewoon' de Ronde van CaliforniÃ« en voor de vijfde keer op rij de Waalse Pijl. Voor de 29-jarige Zwolse lijkt de regenboogtrui geen vloek, maar een zegen. "Er is een stukje meer ontspanning dit jaar. Ik geniet gewoon heel erg van het fietsen."</p>
<p>Of dat genoeg is om Van Vleuten van het lijf te houden in de Giro? Op voorhand is het in ieder geval een duel om van te likkebaarden.</p>
