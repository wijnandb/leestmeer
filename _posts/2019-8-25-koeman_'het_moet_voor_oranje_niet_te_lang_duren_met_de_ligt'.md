---
layout: post
title: "Koeman: 'Het moet voor Oranje niet te lang duren met De Ligt'"
date: Mon, 26 Aug 2019 00:30:59 +0200
category: sport
externe_link: "https://nos.nl/l/2298991"
feature_image: "https://nos.nl/data/image/2019/08/26/572610/1008x567.jpg"
---

<p>Bondscoach Ronald Koeman maakt zich na één wedstrijd op de bank nog geen zorgen over Matthijs de Ligt, maar als hij in oktober nog steeds niet speelt wel. "Hij heeft tijd nodig, maar het moet niet te lang duren", aldus Koeman in Studio Voetbal.</p>
<p>"Ik heb hem twee weken geleden nog gesproken", vervolgt Koeman. "Hij gaf toen aan dat hij zich moest aanpassen aan de manier van spelen en manier van verdedigen."</p>
<h2>'Had De Ligt liever bij Bayern gezien'</h2>
<p>Rafael van der Vaart zet nog steeds zijn vraagtekens bij de keuze van De Ligt voor Juventus. "Ik had hem liever bij een club als Bayern München gezien."</p>
<p>Voor Arno Vermeulen is de discussie over De Ligt prematuur. "Er is nog niks aan de hand. Ze hebben hem niet voor niets gehaald. Hij is gehaald om te spelen."</p>
<p>"Arno heeft een beetje gelijk", aldus Van der Vaart. "Maar een begin bij een club is ongelooflijk belangrijk. Hij is niet goed begonnen en daarom speelt hij niet. In het topvoetbal heb je geen tijd."</p>
<p>"De Ligt moet wel wedstrijden spelen", zegt Koeman. "Maar met zijn kwaliteiten verwacht ik dat dat ook gaat gebeuren. We moeten afwachten."</p>
<p>Het argument dat De Ligt wel met grote spelers traint en daar ook van leert, vindt Van der Vaart onzin. "Grote spelers trainen maar op zeventig procent. Hij moet gewoon wedstrijden spelen."</p>
<h2>Koeman ziet geen probleem voor De Jong</h2>
<p>Frenkie de Jong speelt wél bij FC Barcelona, maar zijn positie als linker aanvallende middenvelder naast Sergio Busquets is niet ideaal. "Hij kwam weinig aan de bal", aldus Pierre van Hooijdonk over het duel met Real Betis. "Ik heb hem nog nooit zoveel in het strafschopgebied gezien", zegt Van der Vaart.</p>
<p>"Busquets is de opbouwer voor de verdediging en daar ligt ook de grote kwaliteit van Frenkie", aldus Koeman. Desondanks ziet de bondscoach geen probleem. "Ik zie hem veel bewegen met Busquets."</p>
<h2>'Malen is aan Oranje toe'</h2>
<p>De bondscoach gunde Donyell Malen een plek in de voorselectie voor de EK-kwalificatiewedstrijden in en tegen Duitsland (vrijdag 6 september) en Estland (maandag 9 september). Andere talenten als Cody Gakpo, Calvin Stengs of Myron Boadu moeten nog geduld hebben.</p>
<p>"Malen is eraan toe gezien zijn spel en zijn kwaliteiten", zegt Koeman. "En die anderen zitten nog niet op het niveau van Oranje. Alleen Malens rendement moet nog verbeteren."</p>
<p>Het Oranje van Koeman kan nog wel wat aanvallende versterking gebruiken en daarom komt de goede ontwikkeling van de aanvaller van PSV Koeman goed uit. "Ik begrijp de keuze van Malen in de voorselectie", aldus Van Hooijdonk. "We hebben er centraal voorin niet zoveel rondlopen."</p>
