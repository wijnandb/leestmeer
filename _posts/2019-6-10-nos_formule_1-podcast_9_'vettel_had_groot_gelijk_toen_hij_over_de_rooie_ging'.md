---
layout: post
title: "NOS Formule 1-podcast #9: 'Vettel had groot gelijk toen hij over de rooie ging'"
date: Mon, 10 Jun 2019 15:15:32 +0200
categories: 
- sport 
- autosport 
externe_link: "https://nos.nl/l/2288435"
feature_image: "https://nos.nl/data/image/2019/06/10/555901/1008x567.jpg"
---

<p>Een aflevering van de NOS Formule 1-podcast waarin de woman's touch ontbreekt. Een beetje althans, want presentator Amber Brantsen is misschien niet lijfelijk aanwezig in de studio, via de telefoon vertelt ze wel over haar ervaringen in Montreal.</p>
<p>Daar zag ze gisteren Sebastian Vettel als eerste over de finishlijn komen in de Grand Prix van Canada, maar Lewis Hamilton op de hoogste trede van het podium staan. De Duitser kreeg een tijdstraf, omdat hij Hamilton zou hebben afgesneden. Vettel eindigde daardoor op plek twee.</p>
<p>Jan Lammers, Louis Dekker en Brantsen zijn eensgezind: een slechte beslissing van de wedstrijdleiding. "Dat Vettel zegt dat hij zich bestolen voelt, kan ik me heel goed voorstellen. Deze straf was onterecht", zegt Lammers.</p>
<p>Max Verstappen eindigde in Canada op de vijfde plaats. Hij startte vanaf de negende plek na een mislukte kwalificatie, waarin hij in de slotfase de dupe werd van de crash van Kevin Magnussen.</p>
<p>"Ik denk dat de oude Max van twee tot vier jaar geleden had gezegd dat zijn team het had verkloot", zegt Dekker. "Nu was hij juist misschien iets te lief, door het pech te noemen."</p>
<p>Lammers is het daar niet mee eens. "Ik denk dat hij mild was, omdat hij misschien snel realiseerde dat het een voordeel was. De strategie om met harde banden te beginnen, was voor de race de beste strategie."</p>
