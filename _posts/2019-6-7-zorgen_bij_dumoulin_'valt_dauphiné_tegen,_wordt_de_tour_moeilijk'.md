---
layout: post
title: "Zorgen bij Dumoulin: 'Valt Dauphiné tegen, wordt de Tour moeilijk'"
date: Fri, 07 Jun 2019 17:06:43 +0200
category: sport
externe_link: "https://nos.nl/l/2288027"
feature_image: "https://nos.nl/data/image/2019/06/07/555261/1008x567.jpg"
---

<p>Tom Dumoulin moest maar een wijntje drinken en een frietje eten, adviseerde ploegleider Michiel Elijzen hem na zijn vroege aftocht in de Giro d'Italia. De koers die het hoofddoel was van Dumoulins seizoen eindigde al na iets meer dan vier etappes, na een val op zijn knie.</p>
<p>Ruim drie weken later is Dumoulin nog niet helemaal hersteld. "Ik heb nog wat vocht in de knie en het kraakbeen is een beetje beschadigd. Het was een flinke botkneuzing."</p>
<p>Op 6 juli hoopt Dumoulin te starten in de Tour de France, waarvoor hij een van de topfavorieten voor de eindzege is. Toch? "Dat lijkt me een beetje voorbarig, zo voel ik me op dit moment niet", lacht Dumoulin.</p>
<p>"Maar ik hoop dat er de komende weken verandering in kan komen."</p>
<p>Zondag start Dumoulin in de Dauphiné, een rittenkoers van een week in de Alpen. Voor bijna alle klassementsmannen geldt de Dauphiné als generale repetitie, maar dat is het vooral voor Dumoulin.</p>
<p>"Als het echt tegenvalt, wordt het moeilijk de Tour in goede vorm te halen. Dan moet ik misschien mijn ambities bijstellen. Twee weken geleden dacht ik dat ik nu geen twijfels meer zou hebben, maar die twijfels heb ik wel."</p>
<p>Dumoulin heeft de training hervat, maar klachtenvrij is hij niet. "Ik heb afgelopen week echt goed kunnen trainen, maar het gaf wel wat reactie. Ik merkte dat ik in het laatste uur meer last had dan in het eerste uur. Dat is niet ideaal."</p>
<p>"Als ik er in de Dauphiné na een paar dagen achter kom dat het te veel pijn geeft, kan ik slijtage aan het kraakbeen veroorzaken. Als ik na een paar dagen te veel pijn heb, moet ik afstappen. Maar afgelopen week ging het prima, ik hoop dat ik die lijn kan doortrekken."</p>
<p>Bekijk hieronder hoe Dumoulin de Giro d'Italia moest verlaten:</p>
