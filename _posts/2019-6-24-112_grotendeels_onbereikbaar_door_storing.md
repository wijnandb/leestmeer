---
layout: post
title: "112 grotendeels onbereikbaar door storing"
date: Mon, 24 Jun 2019 16:24:02 +0200
category: binnenland
externe_link: "https://www.telegraaf.nl/nieuws/953184197/112-grotendeels-onbereikbaar-door-storing"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b00f83f8-96a1-11e9-bdd7-02c309bc01c1.jpg"
---

<p class="intro">Update 18.17 uur - Er is een landelijke telefoonstoring voor de nummers 112 en 0900-8844. De politie roept op spoedmeldingen door te geven via Twitter en Facebook en op straat agenten aan te spreken. Het is nog niet duidelijk hoe lang de storing nog gaat duren. Het treinverkeer heeft op sommige plaatsen last van de storing omdat personeel niet met elkaar kan communiceren, zo wordt aan reizigers gemeld. Op Utrecht Centraal is het zo chaotisch dat de NS ’uit veiligheidsoverwegingen’ vraagt weg te blijven.</p> <p>Politie Nederland meldt dat er twee alternatieve nummers beschikbaar zijn: 088-6628240 in plaats van 112 voor spoed, en 088-9659630 in plaats van 0900-8844.</p><p>Er is sprake van een landelijke storing bij KPN, zo meldt KPN Webcare op Twitter. Ook andere telefoonnummers zijn op grote schaal niet te bereiken. In onze Whatsapp-tiplijn melden zich tientallen mensen die problemen ondervinden met vast en mobiel bellen. De meldingen komen uit het hele land.</p><p>De storing wordt veroorzaakt door een probleem in het 4G-gedeelte van het netwerk van KPN. „Bellen lukt, tot dusver, wel wanneer 4G uit wordt gezet, belangrijk is wel dat de gesprekspartner dit ook doet.”</p><p>Alle agenten de straat op</p><p>De veiligheidsregio’s roepen op om bij noodsituaties contact te zoeken met lokale brandweerkazernes en politiebureaus. De politie stuurt alle agenten in dienst de wijken en straten in. „Spreek ze aan bij spoed”, meldt Politie Nederland op Twitter. De brandweer in de veiligheidsregio Utrecht laat weten dat alle brandweerposten zo snel mogelijk bemand zullen worden. Ook op andere plekken worden die acties ondernomen.</p><p>Ook gaan er extra ambulances de straat op. „Ambulances en politie gaan zichtbaar op straat rijden. Houd hen aan bij spoedvragen”, tweet Veiligheidsregio Gelderland-Zuid.</p><p>Agenten niet in contact</p><p>Door de landelijke storing is het niet alleen moeilijk voor burgers om de politie te bereiken, agenten zelf hebben ook moeite om elkaar te pakken te krijgen. De Landelijke Eenheid zegt: „Alles wat we aan blauw hebben, sturen we naar buiten, de straat op, zodat ze zichtbaar zijn en aangesproken kunnen worden. We hebben weleens een gedeeltelijke 112-storing gehad, maar dit is veel meer.”</p><p>In geval van nood of bij een onveilige situatie op een snelweg kunnen mensen bellen met Rijkswaterstaat op telefoonnummer 0800-8002, laat de politie weten.</p><p>Een aantal veiligheidsregio’s communiceert via Twitter inmiddels noodnummers die via Whatsapp-bellen te bereiken zijn.</p><p>Utrecht Centraal</p><p>Ook het openbaar vervoer heeft flink last van de storing. „We staan stil achter een gestrande trein in de wetenschap dat er verderop ook geen treinverkeer is. En het personeel weet niets door de landelijke KPN storing...”, meldt iemand op Twitter.</p><p>Een ander vertelt aan De Telegraaf dat hij een uur en een kwartier stilstond en dat wordt omgeroepen dat het ’deels met de storing’ te maken heeft. „De airco deed het niet, iemand werd onwel.” De NS laat weten dat er ’diverse storingen’ zijn door meerdere oorzaken.</p><p>Van en naar Utrecht Centraal rijden zeer weinig treinen, meldt de NS. Het is enorm druk. ProRail deelt water uit. „Om veiligheidsredenen wordt u geadviseerd Utrecht Centraal te mijden”, meldt de NS aan RTV Utrecht. De communicatie wordt bemoeilijkt door de landelijke KPN-storing.</p>
