---
layout: post
title: "Tweede Kamer gaat praten over vrijheid van onderwijs"
date: Tue, 14 May 2019 18:00:48 +0200
category: nieuws
externe_link: "https://nos.nl/l/2284614"
feature_image: "https://nos.nl/data/image/2019/05/14/549915/1008x567.jpg"
---

<p>De Tweede Kamer houdt binnenkort een debat over het grondwetsartikel over de vrijheid van onderwijs. PvdA-leider Asscher kreeg brede steun voor zijn verzoek tot een debat. Dat wil overigens niet wil zeggen dat er ook iets aan het artikel zal veranderen. Het debat komt nog voor de zomer op de agenda.</p>
<p>In de Grondwet staat sinds 1917 dat iedereen een school mag oprichten en dat openbaar en bijzonder onderwijs financieel gelijk worden behandeld. Dat is het huidige artikel 23.</p>
<p>Van tijd tot tijd gaan er stemmen op om het artikel aan te passen of te moderniseren. Onder meer PvdA, D66, GroenLinks en SP hebben zich in die richting uitgelaten en ook VVD-fractievoorzitter Dijkhoff schreef onlangs dat hij zich kan voorstellen dat de vrijheid van onderwijs wordt beperkt. Maar met name de christelijke partijen keren zich steevast tegen aanpassing van artikel 23.</p>
<h2>Cornelius Haga Lyceum</h2>
<p>Asscher zei vandaag dat scholen zich soms verschuilen achter het artikel, bijvoorbeeld door "les te geven op een manier waarop kinderen niet worden voorbereid op een leven in de Nederlandse samenleving". Hij verwees daarbij naar de perikelen rond het islamitische Cornelius Haga Lyceum in Amsterdam.</p>
<p>Asscher wil daarom een debat over de vraag "of het niet hoog tijd is om de onderwijsvrijheid te moderniseren".</p>
<p>CDA-Kamerlid Rog zei dat het een belangrijk thema is, dus ook hij steunt een discussie. Daarin wil hij ook "dingen kunnen rechtzetten waarvan Asscher het bijzonder onderwijs beticht". Overigens komt ook de Onderwijsraad later dit jaar met een "verkenning" van de vrijheid van onderwijs.</p>
