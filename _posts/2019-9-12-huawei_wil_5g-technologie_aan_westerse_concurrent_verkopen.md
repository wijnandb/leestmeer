---
layout: post
title: "Huawei wil 5G-technologie aan westerse concurrent verkopen"
date: Thu, 12 Sep 2019 11:19:10 +0200
category: nieuws
externe_link: "https://nos.nl/l/2301363"
feature_image: "https://nos.nl/data/image/2019/05/25/552369/1008x567.jpg"
aantal: 236
unieke: 157
bron: "NOS"
---

<p>Telecombedrijf Huawei is bereid zijn kennis over 5G-technologie met een westers bedrijf te delen. Voor een eenmalige bedrag krijgt een koper toegang tot onder meer 5G-patenten, licenties, codes en blauwdrukken. Op die manier ontstaat er in feite een concurrent voor het Chinese Huawei.</p>
<p>Dat zegt Huawei-oprichter en hoogste bestuurder Ren Zhengfei in een interview met The Economist. Hij stelt dat een koper het recht krijgt om de broncode aan te passen. Hoeveel die daarvoor moet betalen, zei hij niet.</p>
<p>Het aanbod is een poging van Huawei om het wantrouwen tegen de 5G-technologie van het bedrijf weg te nemen. Het bedrijf loopt momenteel voorop in 5G-technologie, de vijfde generatie mobiel internet. De Verenigde Staten vrezen dat de Chinese overheid via de systemen andere landen kan bespioneren, omdat er 'achterdeurtjes' in de apparatuur wordt ingebouwd.</p>
<p>Zhengfei weet niet welk bedrijf de 5G-technologie zou willen kopen. Ook is het onzeker of de Chinese staat een dergelijke deal zou goedkeuren.</p>
<p>Volgens telecomanalisten zijn concurrenten Ericsson en Nokia waarschijnlijk niet geïnteresseerd in de deal. De Europese bedrijven werken aan eigen technologie en zouden er mogelijk het geld niet voor hebben. De analisten denken dat eerder een consortium van bedrijven geïnteresseerd kan zijn in de aankoop.</p>
<p>Het kabinet verplichtte Nederlandse telecomproviders eerder om aanvullende beveiligingsmaatregelen te nemen bij de aanleg van het nieuwe 5G-netwerk. Er worden extra strenge eisen gesteld aan partijen die apparatuur leveren voor de kritieke onderdelen van het telecomnetwerk.</p>
