---
layout: post
title: "Djokovic in drie sets langs Zverev"
date: Thu, 06 Jun 2019 17:05:45 +0200
category: sport
externe_link: "https://www.telegraaf.nl/sport/417150158/djokovic-in-drie-sets-langs-zverev"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8aee9184-8870-11e9-a042-02d1dbdc35d1.jpg"
---

<p class="intro">Novak Djokovic heeft zich als vierde en laatste geplaatst voor de halve finales van het mannenenkelspel op Roland Garros.</p> <p>De Servische nummer 1 van de wereld had het in de eerste set lange tijd lastig met de Duitse Alexander Zverev, maar sloeg daarna hard toe. Djokovic won met 7-5 6-2 6-2.</p><p>Zverev had de winst in de eerste set voor het grijpen, toen hij bij een stand van 4-4 toesloeg op de servicebeurt van Djokovic. De 22-jarige Duitser wist niet door te drukken. Djokovic leek die break haast nodig te hebben om echt in de wedstrijd te komen. Hij won drie games op rij en pakte alsnog de eerste set. Die mentale klap kwam Zverev, die bij een grandslamtoernooi nooit verder kwam dan de kwartfinales, niet meer te boven. Djokovic stond de resterende twee sets nog maar vier games af en kon zo wat krachten sparen voor de halve finale die vrijdag al gespeeld wordt. Vanwege aanhoudende regen was de kwartfinale tussen Djokovic en Zverev een dag verplaatst.</p><p>„Zverev serveerde in de eerste set erg goed. Het was een uitdaging voor me om de juiste positie te vinden om goed te kunnen retourneren”, aldus Djokovic. „Nadat ik met 4-5 achter kwam, speelde ik vijf of zes perfecte games op rij. Dat was doorslaggevend. Het voelt goed om hier weer in de halve finale te staan.”</p><p>Gedroomde scenario</p><p>De toernooiorganisatie krijgt daarmee de twee vooraf gewenste halve finales. Djokovic neemt het op tegen de Oostenrijker Dominic Thiem en de Spanjaard Rafael Nadal staat tegenover de Zwitser Roger Federer. Dat zijn de nummers 1 tot en met 4 van de plaatsingslijst.</p><p>Djokovic blijft dankzij zijn zege in de race voor zijn vierde eindzege op rij bij een grandslamtoernooi. Vorig jaar won hij Wimbledon en de US Open en eerder dit jaar was hij de sterkste op de Australian Open. In Parijs strandde Djokovic zowel vorig jaar als het jaar daarvoor in de kwartfinales. Hij won Roland Garros één keer, in 2016. In 2012, 2014 en 2015 stond Djokovic ook in de finale, maar die verloor hij telkens.</p>
