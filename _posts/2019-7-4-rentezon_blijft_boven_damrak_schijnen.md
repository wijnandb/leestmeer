---
layout: post
title: "Rentezon blijft boven Damrak schijnen"
date: Thu, 04 Jul 2019 17:44:00 +0200
category: financieel
externe_link: "https://www.telegraaf.nl/financieel/1092121286/rentezon-blijft-boven-damrak-schijnen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b0f28a8a-9e72-11e9-b143-02c309bc01c1.jpg"
---

<p class="intro">De AEX hield de prachtige winst van de afgelopen weken op donderdag goed vast. Beleggers klampen zich vast aan de verwachting van renteverlagingen in de VS en Europa. Vooral Takeaway was in trek.</p> <p>De AEX is 0,1% hoger gesloten op 573,5 punten. De AMX klom 0,6% naar 810,2 punten. De meeste overige Europese beursgraadmeters kwamen nauwelijks van hun plek. De Italiaanse FTSE MIB was een positieve uitzondering met een plus van 0,9%.</p><p>De Amerikaanse beurzen blijven vandaag dicht vanwege Onafhankelijkheidsdag, maar sloten gisteravond na een verkorte handelssessie op recordhoogte.</p><p>Renteverlaging</p><p>Macro-econoom Philip Marey van Rabobank schrijft het aanhoudende optimisme op de aandelenbeurzen enerzijds toe aan de goed verlopen ontmoeting tussen de presidenten van de VS en China tijdens de G20-top. „De angst was dat de situatie zou escaleren. Nu hebben beleggers hoop dat er iets uit de komende onderhandelingen komt. Zelf ben ik wel minder optimistisch.”</p><p>Marey wijst ook op het vooruitzicht van renteverlagingen door de Amerikaanse Fed en de Europese Centrale Bank. „Tenzij vrijdagmiddag een onverwacht sterk of zwak Amerikaanse banenrapport naar buiten komt, gaat de rente in de VS eind deze maand met een kwartje omlaag. Afhankelijk van nieuwe economische data volgen later dit jaar waarschijnlijk nog één of twee renteverlagingen.”</p><p>Volgens beleggingsadviseur Rein Schutte van Boer &amp; Olij is het renteverhaal de belangrijkste stuwende factor. „Aandelen profiteren dankzij de druk op de rentes van het gebrek aan alternatieven. Ook de obligatierentes staan onder druk. Vooral in Italië is de rente de afgelopen dagen sterk gedaald, doordat de regering de begroting heeft aangepast om een boete te voorkomen.”</p><p>In de AEX eindigde Takeaway met een winst van 1,7% aan kop. ArcelorMittal steeg 1%, geholpen door een terugval van de prijs van zijn grondstof ijzererts. Bovendien is de overname van het failliete Indiase Essar Steel een stap dichterbij gekomen.</p><p>Betalingsverwerker Adyen zette de neergang van de laatste weken voort en liet nog eens 1,3% liggen.</p><p>Informatieleverancier Wolters Kluwer zakte 0,7%, na door Exane op de verkooplijst te zijn geplaatst.</p><p>PostNL</p><p>PostNL eindigde bij de middelgrote fondsen aan kop met een plus van 2,6%. Fagron sloot 1,3% hoger. Daarmee herstelde de toeleverancier aan apothekers enigszins van de klap op woensdag, toen twee aandeelhouder grote pakketten verkochten.</p><p>TomTom is door Kepler Cheuvreux van de kooplijst gehaald en raakte 2,4% kwijt.</p><p>Smallcap Pharming klom zonder concrete aanleiding met 4,7%. Daarmee bereikte het biotechnologiebedrijf het hoogste niveau in anderhalve maand.</p><p>Op de lokale markt schoot biotechnologiebedrijf Curetis 17,4% omhoog, na de verwerving van een patent in Europa.</p><p>Beter Bed won 11%, hoewel KBC de slaapkamerspecialist van de kooplijst heeft gehaald en het koersdoel tot €2,50 heeft verlaagd. Dit ligt nog wel duidelijk boven de beurskoers, die eerder deze week onderuit ging nadat liquiditeitsproblemen aan het licht kwamen.</p><p>De dienstverlener aan de chipsector RoodMicrotec zakt 2,6%, doordat de gepubliceerde kwartaalcijfers tegenvallen.</p><p>Porceleyne Fles liet 2,8% liggen. De aardewerkproducent heeft zijn aandelenemissie van ruim €1,7 miljoen afgerond.</p><p>Ben je benieuwd wat de tweede jaarhelft voor beleggers gaat brengen? Kijk dan terug naar het online seminar met Jim Tehupuring, Koen Bender en Nico Bakker.</p>
