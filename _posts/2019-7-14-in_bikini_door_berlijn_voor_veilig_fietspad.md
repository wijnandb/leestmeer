---
layout: post
title: "In bikini door Berlijn voor veilig fietspad"
date: Sun, 14 Jul 2019 21:53:02 +0200
category: buitenland
externe_link: "http://feeds.nos.nl/~r/nosnieuwsbuitenland/~3/WnaJNGunV0E/2293517"
feature_image: "https://nos.nl/data/image/2019/07/14/563550/1008x567.jpg"
---

<p>Een opvallend protest in de Duitse hoofdstad vandaag. In bikini's en zwembroeken rijden ze door de straten, nog kwetsbaarder dan normaal. De deelnemers aan de fietsdemonstratie in Berlijn. Want ook al zegt het Berlijnse bestuur een fietsstad te willen worden, volgens deze demonstranten zijn ze daar nog lang niet.</p>
<p>Fietsen is nu meer iets voor fitte, sportieve en jonge mensen, zegt Nicolas Linck van de fietsersbond Berlijn. "Je moet zelfverzekerd genoeg zijn om tussen de auto's te kunnen fietsen."</p>
<p>En daar zijn de demonstranten van vandaag helemaal klaar mee. In hun zwemkleding stapten ze vandaag op de fiets:</p>
<p>In Berlijn en de rest van Duitsland gebruiken steeds meer mensen de fiets. In de hoofdstad steeg het aantal fietsers met bijna 9 procent in 2018. Daarom wil de Duitse hoofdstad graag fietsvriendelijker worden, want met het stijgende aantal fietsers, stijgt het aantal fatale ongelukken ook.</p>
<p>In 2018 overleden 11 fietsers in Berlijn, 806 raakten zwaargewond. Anders dan in Nederland zijn er amper volledig beschermde fietspaden en moeten fietsers mee in het autoverkeer. Ook zijn er geen gescheiden stoplichten voor fietsers en motorrijtuigen. Veruit de meeste ongelukken gebeuren als een fietser rechtdoor gaat, waar een vrachtwagen of auto rechtsaf wil slaan. Een jaar geleden overleed de 8-jarige Constantin in Berlijn op deze manier. Een vrachtwagen zag het jongetje over het hoofd.</p>
<p>Toch probeerde Berlijn vorig jaar stappen te zetten. De stad trok een miljoen euro uit om het fietsverkeer veiliger te maken. Met het plan 'Berlijn mobiel' moesten volledig gescheiden fietspaden komen en een aaneengesloten fietsnetwerk. Maar een jaar later is er nog weinig van terecht gekomen.</p>
<p>"Voor Nederlanders is fietsen hier een hel. Het is niet zo'n fietsersparadijs", zegt Heiner von Marschall, voorzitter van de VCD, een Duitse belangenorganisatie voor meer openbaar vervoer en fietsgebruik. "Berlijn is een miljoenenstad, dus die infrastructuur gaat natuurlijk langzaam. Ik zou willen dat het sneller ging. Daarom staan wij nu ook hier. Maar op zich gaat het langzaam de goede kant op."</p>
<p>Von Marschall raadt Nederlandse toeristen alleen aan Berlijn op de fiets te verkennen als ze ervaren stadfietsers zijn. "Je moet uiteraard goed opletten en rekening houden met druk verkeer. Maar ik nodig ze van harte uit."</p>
<p> </p><img src="http://feeds.feedburner.com/~r/nosnieuwsbuitenland/~4/WnaJNGunV0E" height="1" width="1" alt=""/>
