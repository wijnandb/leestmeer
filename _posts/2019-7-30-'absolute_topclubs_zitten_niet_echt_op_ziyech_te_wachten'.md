---
layout: post
title: "'Absolute topclubs zitten niet echt op Ziyech te wachten'"
date: Tue, 30 Jul 2019 06:17:51 +0200
category: sport
externe_link: "https://nos.nl/l/2295678"
feature_image: "https://nos.nl/data/image/2019/07/30/567193/1008x567.jpg"
---

<p>Na het wonderlijke seizoen van Ajax, dat eindigde met de landstitel, de beker en een vooraf onmogelijk geachte halve finale in de Champions League, werd er een leegloop in Amsterdam verwacht.</p>
<p>Maar tot nu toe kan trainer Erik ten Hag opgelucht ademhalen. Van het basisteam bleken alleen Matthijs de Ligt en Frenkie de Jong onhoudbaar. "Ik denk dat ze bij Ajax onderhand een mooi cluppie hebben van spelers die lief en leed met elkaar hebben gedeeld", concludeert NOS-commentator Joris van den Berg.</p>
<p>Hij doet zijn uitspraak in het Sportforum, waar onder meer de start van het voetbalseizoen wordt besproken. Ajax pakte ten koste van PSV de eerste prijs van het seizoen: de Johan Cruijff-schaal.</p>
<p>Ziyech was invaller dat duel. Opvallend, want eigenlijk had Ten Hag niet op hem gerekend. De Marokkaans international kreeg extra vakantie na de Afrika Cup, maar belde zijn trainer met de vraag of hij eerder kon aansluiten bij Ajax.</p>
<p>Zijn invalbeurt tegen PSV werd met veel gejuich begroet door de Amsterdamse fans. Zij hopen maar al te graag dat een van de belangrijkste spelers bij Ajax blijft.</p>
<p>Na afloop vertelde Ziyech tegen de pers dat hij zich thuis voelt bij Ajax en de club niet zomaar inruilt voor een andere. Dat bleek ook toen hij deze transferzomer 'nee' verkocht aan de Spaanse middenmoter Sevilla.</p>
<p>"Ziyech streeft naar het allerhoogste en dat is mooi", zegt Leo Driessen, voetbalcommentator van FOX Sports. "Hij wil alleen naar een absolute topclub. Maar het probleem is dat topclubs niet echt op hem zitten te wachten."</p>
<p>"Ik denk dat topclubs ook kijken naar zijn prestaties met Marokko op het WK en de Afrika Cup. Daar is hij soms wat ongelukkig geweest", aldus Driessen.</p>
<p>"Ik denk dat hij zo verstandig is om bij Ajax te blijven", vult Van den Berg aan. "Het is ook iets om trots op te zijn, spelen bij Ajax. En dat is heel belangrijk. Dan krijg je het zowaar zo ver dat ze graag bij Ajax spelen, in dit tijdperk vol rijke clubs."</p>
<p>Volgens Driessen zijn de spelers allemaal "hartstikke tevreden" in Amsterdam. "Maar stel dat het dadelijk misgaat en ze geen Champions League halen. Dan is het nog voor de sluiting van de transfermarkt en dan moet ik het nog zien..."</p>
<h2>WK zwemmen</h2>
<p>De WK zwemmen in Zuid-Korea werden voor Nederland geen groot succes. Alleen Ranomi Kromowidjojo wist een medaille te halen: zilver op een niet-olympisch nummer.</p>
<p>Het evenement kon Van den Berg maar amper boeien.</p>
<p>"Ik vind het een van de verschrikkelijkste sporten om naar te kijken. Ik zie een groot blauw vlak en acht bolletjes van rechts naar links gaan. Je ziet ook geen acties. En al die verschillende afstanden... Er komt geen einde aan."</p>
<p>Daar denkt Johan Kenkhuis, oud-zwemmer en tijdens de WK analist namens de NOS, vanzelfsprekend anders over. Al geeft hij toe dat zwemmen lastig in beeld te brengen is.</p>
<p>"Het gebeurt allemaal onderwater en je ziet een hoop gespetter", zegt Kenkhuis. "Zwemmen heeft een nieuwe impuls nodig, ook op het gebied van media."</p>
<p>Van den Berg denkt mee: "Misschien moet je via een knock-outsysteem gaan zwemmen. Want het enige spannende is: wie bereikt als eerste de finish?"</p>
<p>Dat gaat Kenkhuis te ver. "Maar inderdaad, je moet vernieuwen. Zwemmen is een klassieke sport. Als vernieuwing uitblijft, glijdt de sport alleen maar verder af."</p>
