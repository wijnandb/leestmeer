---
layout: post
title: "Steenhuis grijpt naast EK-goud, Grol op tandvlees naar brons"
date: Mon, 24 Jun 2019 13:56:15 +0200
category: sport
externe_link: "https://nos.nl/l/2290458"
feature_image: "https://nos.nl/data/image/2019/05/12/549461/1008x567.jpg"
---

<p>Guusje Steenhuis is er opnieuw niet in geslaagd goud te veroveren bij de EK judo. Nadat ze in 2016 en 2017 al genoegen had moeten nemen met zilver in de klasse tot 78 kilogram, ging het in Minsk weer mis in de finale.</p>
<p>Daarin stond de 26-jarige Steenhuis tegen de Sloveense Klara Apotekar, die handig gebruik maakte van haar lengte en nadat ze eenmaal dankzij een beentechniek op wara-ari was gekomen, haar opponente goed op afstand wist te houden. Dat ze daarbij een strafje wegens passiviteit kreeg te incasseren, deerde haar niet.</p>
<h2>Nederlands onderonsje</h2>
<p>Steenhuis had de eindstrijd bereikt door in de halve finales af te rekenen met landgenote Marhinde Verkerk. Dat duel werd pas in de extra tijd beslist. Daarin liep Verkerk, de Europees kampioene van 2015, tegen haar derde straf op, waarmee het pleit in het voordeel van de vice-wereldkampioene was beslecht.</p>
<p>Even leek het erop dat Steenhuis acht seconden voor het einde van de vier minuten durende partij al een winnende worp had afgeleverd, maar die werd door de arbiter weggewoven. De actie was niet alleen buiten de mat geëindigd, maar daar ook ingezet.</p>
<p>Verkerk liep na de nederlaag in het Nederlandse onderonsje ook de bronzen medaille mis. Tegen de Française Madeleine Malonga, die als vanouds energiek aan de wedstrijd begon en ook een waza-ari op het bord kreeg, leek ze in de slotfase langszij te komen.</p>
<p>Maar terwijl haar score werd ingetrokken en het grondgevecht doorging, kwam Verkerk in een houdgreep terecht waaruit ze niet meer wist te ontsnappen. De 33-jarige Rotterdamse, die op EK's en WK's alle podiumtreden al eens heeft mogen beklimmen, liep zo haar zesde Europese medaille mis.</p>
<h2>Brons voor geblesseerde Grol</h2>
<p>Henk Grol moest in de klasse boven 100 kilogram genoegen nemen met het brons. Na zijn twee zeges in de ochtend verloor de zwaargewicht in de halve finales op ippon van regerend wereldkampioen Goeram Toesjisjvili. </p>
<p>Grol was vervolgens in de strijd om het brons op ippon te sterk voor de Tsjech Lukás Krpálek, die eerder in de herkansingen nog Roy Meyer had uitgeschakeld.</p>
<p>Grol besliste het gevecht in de slotfase door Krpálek op zijn rug te gooien, waarbij de Veendammer zich aan zijn bovenbeen blesseerde. Strompelend, maar met EK-brons op zak, verliet Grol vervolgens de tatami.</p>
<p>Noël van 't End wist zich in de klasse tot 90 kilogram onder de laatste vier te scharen. In de halve finales kwam hij echter tekort tegen Li Kochman uit Israël die in de slotfase de partij besliste met een ippon.</p>
<p>Winst op Mammadali Mechdijev uit Azerbeidzjan had de judoka uit Houten nog aan brons geholpen bij het toernooi, dat onderdeel is van de Europese Spelen in de hoofdstad van Wit-Rusland.</p>
<h2>Geen troostprijs Van 't End</h2>
<p>Die troostprijs bleef echter uit voor de 28-jarige judoka, omdat hij al na een kleine tweeënhalve minuut tegen een fatale derde straf wegens voortdurend afhouden aanliep. Een overigens discutabele beslissing van de scheidsrechter, die zich erg leek te laten leiden door alle misbaar die Mechdijev maakte.</p>
