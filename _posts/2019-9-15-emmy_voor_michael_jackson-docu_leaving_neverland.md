---
layout: post
title: "Emmy voor Michael Jackson-docu Leaving Neverland"
date: Sun, 15 Sep 2019 08:21:32 +0200
category: cultuur
externe_link: "https://nos.nl/l/2301780"
feature_image: "https://nos.nl/data/image/2019/09/15/577364/1008x567.jpg"
aantal: 207
unieke: 148
bron: "NOS"
---

<p>De documentaire Leaving Neverland, waarin twee mannen vertellen over seksueel misbruik door Michael Jackson, heeft een Emmy gewonnen. De prijs voor de beste documentaire werd gisteravond in Los Angeles uitgereikt.</p>
<p>In de vier uur durende film Leaving Neverland staat het verhaal van de jongens Wade Robson en James Safechuck centraal. Ze vertellen in detail hoe ze als kind misbruikt zijn door de wereldster, die in 2009 op 50-jarige leeftijd overleed.</p>
<p>De film veroorzaakte ophef. Fans spreken van karaktermoord op hun idool. Anderen vinden juist dat Leaving Neverland seksueel misbruik bespreekbaar maakt. Radiozenders deden de muziek van Jackson in de ban.</p>
<p>De documentaire was vijf keer genomineerd, onder andere in de categorie Beste Montage. Regisseur Dan Reed zei na afloop van de uitreiking dat hij vooraf geen idee had of Michael Jackson schuldig of onschuldig was. Hij wilde vooral het verhaal van de twee slachtoffers vertellen.</p>
<h2>Emmy's</h2>
<p>De Emmy's zijn de prijzen voor de beste televisieprogramma's in de Verenigde Staten. Gisteravond werden vooral de technische prijzen uitgedeeld.</p>
<p>Winnaars waren onder meer het reisprogramma Anthony Bourdain Parts Unknown van de vorig jaar overleden kok Anthony Bourdain. Ook de animatie-serie The Simpsons viel in de prijzen.</p>
<p>De grote Emmy Awards-ceremonie, in aanloop naar het nieuwe tv-seizoen, wordt zaterdag pas gehouden.</p>
