---
layout: post
title: "'Beerensteyn, stap naar Wiegman en sla met je vuist op tafel'"
date: Tue, 02 Jul 2019 06:52:31 +0200
category: sport
externe_link: "https://nos.nl/l/2291557"
feature_image: "https://nos.nl/data/image/2019/07/02/560512/1008x567.jpg"
---

<p>Het is deze weken de discussie rondom de Oranjevrouwen. Na elk duel is daar weer het voetbalvraagstuk: hoort Shanice van de Sanden of Lineth Beerensteyn als rechtsbuiten in de basis bij Nederland?</p>
<p>De vraag werd ook gesteld aan tafel van het Sportforum. Want ook in de met 2-0 gewonnen kwartfinale tegen Italië stelde Van de Sanden, die onder contract staat bij Champions League-winnaar Olympique Lyonnais, flink teleur.</p>
<p>De lijdensweg van de rappe buitenspeelster duurde in Valenciennes 56 minuten. Bij een 0-0 stand kwam Beerensteyn voor haar het veld in. Een dik halfuur later stapte Oranje euforisch van het veld af.</p>
<p>Van voetbalcommentator Leo Driessen van FOX Sports mag Van de Sanden blijven staan. "Nederland staat in de halve finales. Alles tot nu toe werd gewonnen. Ik zie het probleem niet. Lekker laten zo. Dit werpt zijn vruchten af", zegt hij.</p>
<p>John Volkers, journalist van de Volkskrant, denkt er anders over. "Van de Sanden heeft genoeg kansen gehad. Na haar slechte eerste duel heeft ze vier duels de kans gehad om zich te herstellen..."</p>
<p>"Maar je moet je ook afvragen of Beerensteyn, wanneer ze in de basis begint, net zo goed is als wanneer ze invalt", stelt Driessen.</p>
<p>Volgens VI-verslaggever Stef de Bont is Van de Sanden ook een belangrijke sfeermaker in de groep. "En het is heel gezellig daar. Dus is er misschien ook geen ruimte voor dissonanten."</p>
<p>"Maar als ik Beerensteyn zou zijn, was ik bij bondscoach Sarina Wiegman naar binnengestapt en had ik met mijn vuist op tafel geslagen gezegd: ik zie het, mijn medespelers zien het en heel Nederland ziet het. Verdien ik het dan niet?"</p>
<h2>Verstappen</h2>
<p>Ook de zege van Max Verstappen in Oostenrijk werd besproken. En dan vooral de manier waarop. De Nederlander kwam als eerste over de finish, maar bleef urenlang in het ongewisse omdat de jury een inhaalactie van hem onderzocht.</p>
<p>Drieënhalf uur na de race kwam het verlossende woord: de inhaalmanoeuvre van Verstappen langs de Ferrari van Charles Leclerc bleef onbestraft.</p>
<p>"Ik denk dat ze gewacht hebben totdat alle Nederlandse fans weg waren", zegt Driessen. "Want stel dat je hem straft, dan sta je daar toch met 25.000 onrustige Oranjefans op het circuit."</p>
<p>De Bont: "Maar als ze Verstappen nu hadden teruggefloten, hadden ze eigenlijk gezegd dat ze de saaie races van de afgelopen weken willen. Verstappen redt in één weekend het hele Formule 1-circus."</p>
<h2>Oranjelegioen </h2>
<p>De overeenkomst tussen Verstappen en de Oranjevrouwen? Allebei werden ze gesteund door een enorm Oranjelegioen. Duizenden fans nemen de moeite om naar het buitenland te reizen en hun landgenoot aan te moedigen. </p>
<p>"Laten we trots zijn", concludeert De Bont. "Je houdt ervan of je houdt er niet van, maar Nederland verkoopt zichzelf op een fantastische manier."</p>
