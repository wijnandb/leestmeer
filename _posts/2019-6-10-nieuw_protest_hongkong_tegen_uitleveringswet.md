---
layout: post
title: "Nieuw protest Hongkong tegen uitleveringswet"
date: Mon, 10 Jun 2019 09:59:07 +0200
category: buitenland
externe_link: "https://www.telegraaf.nl/nieuws/1213951543/nieuw-protest-hongkong-tegen-uitleveringswet"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bc4ebabe-8b55-11e9-8037-0218eaf05005.jpg"
---

<p class="intro">Tegenstanders van de omstreden uitleveringswet in Hongkong hebben voor deze week nieuwe protesten aangekondigd. Zondag gingen al ruim 1 miljoen mensen de straat op om te protesteren, maar Carrie Lam, de regeringsleider van Hongkong, liet maandag weten de wet toch door te zetten.</p> <p>Lam, die goede banden heeft met de Chinese regering, zei dat het parlement de wet woensdag gewoon zal behandelen. Voor die dag kondigt de mensenrechtenbeweging die zich tegen de wet keert nieuwe demonstraties aan.</p><p>Volgens de nieuwe regels kunnen criminelen voortaan worden uitgeleverd aan China en daar worden berecht, in plaats van in Hongkong. De wet zou van belang zijn om internationale verplichtingen voor de aanpak van grensoverschrijdende misdaad na te kunnen komen. Tegenstanders vrezen dat de vereenvoudiging van de uitlevering van verdachten aan de rest van China het eigen rechtssysteem zal ondermijnen. De verdachten zouden niet op een eerlijk proces kunnen rekenen.</p><p>De demonstratie van zondag was de grootste sinds Hongkong in 1997 door het Verenigd Koninkrijk aan China werd teruggegeven. Er werden 100 mensen opgepakt vanwege enkele ongeregeldheden.</p>
