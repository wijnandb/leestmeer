---
layout: post
title: "'Zelfs een beperkte aanval kan al een reactie van Iran opleveren'"
date: Fri, 21 Jun 2019 22:56:06 +0200
category: nieuws
externe_link: "https://nos.nl/l/2290095"
feature_image: "https://nos.nl/data/image/2019/06/21/558222/1008x567.jpg"
---

<p>"Ik denk dat de Amerikanen erg verrast waren dat toen hun drone het Iraanse luchtruim binnendrong, deze werd neergehaald door een Iraanse raket." Dat zegt Mohammad Marandi, politiek analist en hoogleraar aan de universiteit van Teheran. Hij heeft banden met het Iraanse regime en kan daardoor inzicht bieden in hoe de Iraanse leiders tegen de oplopende spanning aankijken.</p>
<p>Dat de Amerikaanse president Donald Trump een vergeldingsaanval afblies, na het verlies van een drone, noemt Marandi een logische en redelijke stap. "Dit was de duurste drone in het arsenaal van de VS. Duurder nog dan een F35. Ik denk dat het de Amerikanen wel twee keer liet nadenken of ze wel naar een volgend stadium willen gaan."</p>
<p>Kijk hieronder naar een analyse van defensiespecialist Peter Wijninga over het risico van de inzet van een drone bij Iran. </p>
<p>Marandi hoopt op een redelijke afloop van de spanningen tussen zijn land en de VS. Maar hij vreest voor de invloed van Trumps naaste veiligheidsadviseur John Bolton en minister Mike Pompeo van Buitenlandse Zaken. "Ik denk wel dat Trump persoonlijk niet uit is op geweld. Maar dat mensen om hem heen,. zoals Bolton en Pompeo onder anderen radicaal zijn en extreem. En dat die uit zijn op geweld. In het geheel denk ik dat de mensen het gevoel hebben dat de VS inzien dat ze een oorlog niet kunnen winnen. Niemand kan dat. Dat is waarom ze zich nu hebben ingehouden."</p>
<h2>'Verschrikkelijk scenario'</h2>
<p>Toch is Marandi er niet zeker van dat een escalatie nu definitief van de baan is. "Niets is onmogelijk. Maar als het tot een oorlog komt tussen de VS en Iran, als de VS tot de aanval overgaat, dan zou dat tot de verwoesting van alle olie en gas-faciliteiten in de Perzische Golf leiden. Alle tankers zullen vernietigd worden. Dat zou kunnen leiden tot een wereldwijde economische meltdown. Iets dat we in de recente geschiedenis nog niet eerder hebben gezien. En Amerikaanse troepen zouden verdreven worden uit Irak en andere gebieden in de regio. En miljoenen mensen zullen op de vlucht slaan, richting Europa. Een verschrikkelijk scenario."</p>
<p>"Zelfs een beperkte aanval kan al een reactie van Iran opleveren. Niet alleen tegen de agressor, maar ook tegen landen in de regio die het toestaan dat Iran wordt aangevallen. Redelijkerwijs zouden de Amerikanen niet kiezen voor geweld. Maar Bolton en Pompeo zijn geen redelijke mensen."</p>
