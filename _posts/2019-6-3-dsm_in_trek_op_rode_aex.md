---
layout: post
title: "DSM in trek op rode AEX"
date: Mon, 03 Jun 2019 12:31:00 +0200
categories: 
- financieel 
- koersen 
externe_link: "https://www.telegraaf.nl/financieel/3681791/dsm-in-trek-op-rode-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f4de6188-85ea-11e9-8a2a-02c309bc01c1.png"
---

<p class="intro">De Amsterdamse beurs staat maandagmiddag op een ruim verlies. De handelsruzie tussen de VS en China drukt opnieuw de koersen. Ook de lagere olieprijs gooit roet in het eten. Speciaalchemieconcern DSM weet zich echter te onttrekken aan de beursmalaise.</p> <p>Rond 12.30 uur stond de AEX-index 0,4% lager op 538,6 punten. De AMX daalde 1% naar 727,3 punten. De koersenborden in Londen (-0,4%), Frankfurt (-0,2%) en Parijs (-0,1%) kleurden eveneens rood.</p><p>„De handelsoorlog tussen de VS en China is nu zo’n beetje compleet”, zei vermogensstrateeg Joop van de Groep (Fintessa). „Beleggers vragen zich af welke acties er nog over en weer gaan komen. De VS en China kunnen nog enkele maatregelen nemen en dan zijn alle troeven uitgespeeld.”</p><p>In het handelsconflict dreigt China de Amerikaanse pakjesbezorger FedEx op een lijst van zogenoemde „onbetrouwbare buitenlandse bedrijven” te zetten. De stap geldt als wraak voor de plaatsing van het Chinese technologieconcern Huawei op de zwarte lijst van Washington.</p><p>Wall Street opent vanmiddag naar verwachting 0,2% tot 0,4% lager. De Japanse Nikkei-index sloot vandaag 0,9% in de min en noteert nu op het niveau van januari.</p><p>De AEX daalde vanochtend naar 534,5 punten, maar een meevallende inkoopmanagersindex in de eurozone zorgde voor herstel op de Amsterdamse beurs. Deze week zijn beleggers naast het handelsconflict ook gericht op het beige book van de Amerikaanse Federal Reserve op woensdag, het rentebesluit van de ECB op donderdag en het Amerikaanse banenrapport op vrijdag.</p><p>In de AEX was verzekeraar Aegon de grootste daler met een min van 2,3%. Uitzender Randstad (-1,7%) en bankconcern ING (-1,5%) behoorden eveneens tot de zwaardere verliezers onder de hoofdfondsen. Staalmaker ArcelorMittal (-1,5%) rondde de verkoop van het onderdeel TrefilUnion aan de investeringsmaatschappij Mutares af.</p><p>Beurszwaargewicht Royal Dutch Shell werd 0,2% minder waard. De energiegigant had last van de olieprijs, die in een week met ruim $7 daalde naar $62,30.</p><p>Speciaalchemieconcern DSM (+1,5%) was de grootste stijger in de AEX. Ook bierbrouwer Heineken (+0,8%) en verffabrikant AkzoNobel (+0,4%) lagen er positief bij. „Defensieve aandelen blijven het goed doen”, constateerde beursman Van de Groep.</p><p>Bij de middelgrote fondsen was vastgoedfonds Wereldhave (-3%) de hekkensluiter. Air France KLM (–0,9%) wil meer ruimte voor groei op Schiphol, zo meldde KLM-topman Pieter Elbers in De Financiële Telegraaf.</p><p>De lokaal genoteerde DPA Group (-0,4%) kondigde aan dat Arnold van Mameren de nieuwe topman wordt van de detacheerder. Hij volgt Eric Winter op. Beursbedrijf Euronext (-1,2%) liet vrijdag nabeurs weten het bod op Oslo Børs gestand te doen.</p><p>Meer van zulk financieel nieuws gratis in je mail? Meld je hier aan.</p>
