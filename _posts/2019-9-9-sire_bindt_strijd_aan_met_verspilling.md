---
layout: post
title: "SIRE bindt strijd aan met verspilling"
date: Mon, 09 Sep 2019 08:30:00 +0200
category: binnenland
externe_link: "https://www.telegraaf.nl/nieuws/1440322707/sire-bindt-strijd-aan-met-verspilling"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7aa4f7b8-d2cc-11e9-8f10-02d1dbdc35d1.jpg"
---

<p class="intro">Nederlanders gooien veel te snel spullen weg. Een nieuwe SIRE-campagne, die vanaf vandaag vier maanden is te zien, moet die verspilzucht terugdringen. „We verliezen steeds vaker de waarde van kleding, meubels en apparaten uit het oog. Dat is zonde. Repareren kan meer voldoening geven.”</p> <p>Dat vindt directeur Lucy van der Helm van de onafhankelijke stichting SIRE, die twee keer per jaar maatschappelijke problemen in kosteloze media-uitingen aan de orde mag stellen. ’Doeslief’ is daar een recent voorbeeld van.</p><p>„Je hoeft het niet eens te zijn met onze campagnes. We willen juist discussie losmaken. Zo zorgde ’Laat jongens weer echt jongen zijn’ voor enorme ophef. Vuurwerk tussen voor- en tegenstanders is prima, want we moeten mensen wakker schudden en aan het denken zetten”, vertelt Van der Helm tegenover De Telegraaf.</p><p>De nieuwe SIRE-campagne heet ’Waardeer het, repareer het.nl’. De bijbehorende website geeft volgens Van der Helm praktische tips en hulp bij het repareren. „Men kan ook middenstanders tegen een vergoeding inschakelen of samen in één van de honderden Repair Cafés aan de slag gaan. Door de sterke groei van online kopen, is dit een extra verdienmodel voor winkels, dat bovendien past in het recyclingbeleid van overheden.”</p><p>Geldkwestie</p><p>In samenwerking met Ruth Mugge, hoogleraar ontwerpen voor duurzaam gedrag aan de TU Delft, heeft SIRE consumentenonderzoek gedaan. Van der Helm: „Voor het merendeel van de Nederlanders is het een geldkwestie. Duurdere producten als smartphones, fietsen en laptops worden eerder gerepareerd. De weggooi-top-5 als iets stuk is: kleding, speelgoed, huishoudelijke apparaten, koffers en meubeltjes.”</p><p>Mugge wijst erop dat de motivatie om dingen te bewaren bij veel mensen is verdwenen. „Ook denken we tegenwoordig te makkelijk dat we niks kunnen maken. Die misvatting moet door deze campagne worden omgebogen. Niet alleen de financiële, maar ook de emotionele waarde van gebruikte spullen wordt erin benadrukt”, stelt ze.</p>
