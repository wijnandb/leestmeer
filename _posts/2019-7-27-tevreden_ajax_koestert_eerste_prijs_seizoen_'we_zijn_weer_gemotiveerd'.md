---
layout: post
title: "Tevreden Ajax koestert eerste prijs seizoen: 'We zijn weer gemotiveerd'"
date: Sat, 27 Jul 2019 21:38:35 +0200
categories: 
- sport 
- voetbal 
externe_link: "https://nos.nl/l/2295416"
feature_image: "https://nos.nl/data/image/2019/07/27/566710/1008x567.jpg"
---

<p>"Weer een prijs en daar gaat het om." Het waren de woorden van een tevreden Erik ten Hag na de 2-0 overwinning op PSV in de wedstrijd om de Johan Cruijff-schaal. Met name de eerste fase van het duel maakte indruk bij de Ajax-trainer.</p>
<p>"Het was onze eerste wedstrijd en dan kijk je ook naar het spel en dat was uitstekend. Zeker in de eerste twintig minuten. We hebben toen heel veel druk gezet en met veel pressing de tegenstander naar adem laten happen. En een geweldige eerste goal gemaakt."</p>
<p>Ten Hag zou echter Ten Hag niet zijn als hij ook niet wat verbeterpunten zag voor zijn ploeg. "Na die twintig minuten was er het verval. Veel spelers spelen ook voor het eerst samen en conditioneel zijn we er nog niet", gaf de oefenmeester een verklaring voor de mindere fase. "Er zijn ook spelers later ingestroomd en PSV is gewoon een uitstekend team."</p>
<p>"Maar er zit een goede spirit in dit team en we zijn weer bij elkaar", was hij meer dan positief over de seizoensopening. "Nu moeten we gaan uitbouwen. De concurrentie is groot, maar dat hoort bij Ajax."</p>
<p>Een van de uitblinkers bij Ajax was Daley Blind. De verdediger/middenvelder stond met een blauw oog de pers te woord. "Dat was er een van Jorrit (Hendrix, red.) ja. En dat was duidelijk een extra kaart", doelde een geïrriteerde Blind op het feit dat PSV'er Hendrix niet zijn tweede gele kaart kreeg bij die actie die Blind nog even zal heugen.</p>
<p>"Misschien kon de scheidsrechter de kaart even niet vinden of spaarde hij hem. Maar het zegt genoeg dat Hendrix in de rust gewisseld werd."</p>
<p>Als het echter over de wedstrijd gaat, verschijnt een glimlach op het gezicht van Blind. "We zijn zeker tevreden. Het is natuurlijk wennen want we speelden met vijf, zes nieuwe jongens. Maar het is gewoon een prijs en we wilden zeker winnen."</p>
<p>"De groep is ook gemotiveerd en het zegt wat dat jongens eerder terugkomen. Zij willen op tijd fit zijn voor de Champions League en dat geeft een goed gevoel in de groep", doelt de Ajacied op de snelle terugkomst van onder anderen Hakim Ziyech, Noussair Mazraoui en André Onana die eerder deze maand nog actief waren bij de Afrika Cup.</p>
<h2>Debutant Dest</h2>
<p>Bij Ajax stond ook een debutant in het veld. Linksback Sergiño Dest mocht beginnen in de basis en keek tevreden terug.</p>
<p>"Ik vond het zelf goed gaan. Er waren een paar momentjes, maar dat zijn leermomenten. Ik probeer zelfverzekerd te zijn want als je dat niet bent, ga je gekke dingen doen."</p>
<p>De jeugdinternational van de Verenigde Staten is trots dat hij in het eerste van Ajax speelt. "Als klein kind droom je hier van. Ik wil ook nog niet weg uit de basis en probeer dit vast te houden. Je droomt ook van prijzen winnen en als dat al in je eerste wedstrijd lukt, is dat onvergetelijk."</p>
