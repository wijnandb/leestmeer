---
layout: post
title: "NOS Formule 1 podcast #14: 'Focus ontbrak bij Mercedes, dan vraag je erom'"
date: Mon, 29 Jul 2019 15:12:08 +0200
category: sport
externe_link: "https://nos.nl/l/2295623"
feature_image: "https://nos.nl/data/image/2019/07/29/567084/1008x567.jpg"
---

<p>Crashes, safetycars, mislukte pitstops. De Grand Prix van Duitsland was zondag een groot, chaotisch spektakelstuk. Met Max Verstappen als winnaar. Een prestatie waar hij volgens Jan Lammers trots op mag zijn.</p>
<p>"Het was eigenlijk Russische roulette", zegt Lammers in de nieuwe NOS Formule 1-podcast. "We hebben grote rijders allemaal in de problemen zien komen. Max zelf nog met een pirouette. Iedereen was kwetsbaar en daarom is die overwinning extra knap."</p>
<p>Wie ook een knappe race reed, is Sebastian Vettel. De Duitser startte op zijn thuisbaan als laatste, maar werd uiteindelijk tweede. "Ik heb de indruk dat Vettel, misschien wel als enige gisteren, een foutloze race heeft gereden. Het was echt indrukwekkend", zegt Louis Dekker.</p>
<p>Bij Mercedes stonden na afloop de gezichten op onweer. Het team vierde afgelopen weekend 125 jaar aanwezigheid in de racesport en de 200ste grand prix, maar een feestje werd het allerminst met de belabberde race van Lewis Hamilton en de crash van Valtteri Bottas.</p>
<p>"Ze waren te veel met randzaken bezig", zegt Dekker. "Ze hadden andere outfits aan en stonden letterlijk in de party mode. De focus ontbrak en dan vraag je erom. Het toonde wel aan dat ook Mercedes fouten kan maken en zelfs aan de lopende band kan blunderen."</p>
