---
layout: post
title: "Lammers: 'Verstappens tweede deel van de race was indrukwekkend'"
date: Sun, 30 Jun 2019 21:15:20 +0200
categories: 
- sport 
- autosport 
externe_link: "https://nos.nl/l/2291396"
feature_image: "https://nos.nl/data/image/2019/07/01/560344/1008x567.jpg"
---

<p>De Formule 1-liefhebber was dit raceseizoen nog niet verwend, aangezien Mercedes met een welhaast klinische overwinningen in de voorbije maanden de zeges aaneen reeg. De Grand Prix van Oostenrijk maakte zondagmiddag veel goed met de winst van Max Verstappen.</p>
<p>Het was vooral de manier waarop de Nederlander won. Verstappen knokte zich na een slechte start knap terug in de wedstrijd, mede dankzij een goede bandenstrategie, en versloeg in de slotfase Charles Leclerc in een man-tegen-mangevecht.</p>
<p>"Dit was zo'n waanzinnige mooie race en een masterclass van Max Verstappen", sprak NOS-analist Jan Lammers na de negende Formule 1-race van het seizoen.</p>
<p>Lammers: "Vooral het tweede deel van de race was indrukwekkend van Verstappen. Het tempo kwam erin (na de bandenwissel, red.) en hij pakte ze toen een voor een op."</p>
<h2>Voordeel van de twijfel</h2>
<p>Net als de jury in Oostenrijk geeft ook Lammers Verstappen het voordeel van de twijfel bij het incident met Charles Leclerc aan het einde van de race. De Nederlander drukte de Monegask bij een inhaalactie buiten de baan, maar ging daarbij volgens Lammers niet buiten zijn boekje.</p>
<p>"De bewuste stuurbeweging van Verstappen werd eigenlijk door Leclerc geïnitieerd", oordeelde Lammers.</p>
<p>De touché tussen Verstappen en Leclerc werd na afloop door de internationale autosportfederatie FIA onderzocht, maar de uitslag bleef ongewijzigd.</p>
