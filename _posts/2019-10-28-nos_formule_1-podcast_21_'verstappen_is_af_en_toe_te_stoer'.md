---
layout: post
title: "NOS Formule 1-podcast #21: 'Verstappen is af en toe te stoer'"
date: Mon, 28 Oct 2019 17:55:37 +0100
category: sport
externe_link: "https://nos.nl/l/2308066"
feature_image: "https://nos.nl/data/image/2019/10/28/588112/1008x567.jpg"
aantal: 221
unieke: 151
bron: "NOS"
---

<p>Het had een schitterend weekend kunnen worden voor Max Verstappen, maar door een gridstraf en een lekke band kwam hij niet verder dan de zesde plaats bij de Grand Prix van Mexico.</p>
<p>"Hij heeft natuurlijk zelf een fout gemaakt", zegt verslaggever Louis Dekker in de Formule 1-podcast in gesprek met presentator Amber Brantsen en analist Jan Lammers. "Maar zijn team ook."</p>
<p>Daarmee doelt Dekker op het negeren van een gele vlag tijdens de kwalificatie. Daar is Lammers het mee eens. "En het is ook de toon die de muziek maakt", verwijst Lammers naar de provocerende uitspraken van Verstappen tijdens de persconferentie.</p>
<p>Op de vraag of hij van het gas was gegaan na de crash van Valtteri Bottas antwoordde Verstappen koeltjes: "Daar leek het niet op, hè?"</p>
<p>"Dat was een beetje bijdehand van hem", vervolgt Lammers. "Dat kan uitgelegd worden als onverschilligheid en dat is vragen om moeilijkheden."</p>
<p>Dekker voegt daaraan toe dat het bovendien niet de eerste keer is dat Verstappen zichzelf in de nesten werkt tijdens een kansrijk weekend. "Denk aan Brazilië waar hij met Ocon op de vuist ging of aan die rare teksten na zijn straf in Amerika."</p>
<p>"Ook dit was weer heel erg dom. Echt een beginnersfout. En dat in zijn vijfde jaar in de Formule 1. Maar hij is nog steeds af en toe te stoer."</p>
