---
layout: post
title: "Boris Johnson verliest cruciale Brexitstemming"
date: Tue, 03 Sep 2019 23:16:41 +0200
category: buitenland
externe_link: "https://www.telegraaf.nl/nieuws/1399243788/boris-johnson-verliest-cruciale-brexitstemming"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f47e0032-cefa-11e9-bef6-02d1dbdc35d1.jpg"
---

<p class="intro">De Britse premier Boris Johnson heeft een gevoelige nederlaag geleden in het Lagerhuis. Daar maakten parlementariërs de weg vrij voor een stemming over een voorstel dat moet voorkomen dat het Verenigd Koninkrijk op 31 oktober zonder deal uit de EU stapt.</p> <p>De parlementariërs stemden met 328 tegen 301 stemmen voor een motie waarmee ze de parlementaire agenda kapen, zodat ze later over hun eigen plan kunnen stemmen. Meerdere Conservatieven stemden tegen de regering van Johnson en dat gaan zij woensdag waarschijnlijk weer doen. Johnson heeft al bekendgemaakt dat deze parlementariërs niet meer voor de Conservatieve Partij in het parlement mogen zitten.</p><p>Johnson zei direct na de stemming in het parlement dat als de motie woensdag wordt aangenomen, de enige optie is dat er nieuwe verkiezingen komen. „Ik wil geen verkiezingen, maar het kan dan niet anders. Als de motie wordt aangenomen gaat de Brexit nog jaren duren.”</p><p>Het voorstel kon dinsdag, de dag na het zomerreces, nog niet in stemming worden gebracht. Dat komt omdat de regering van Johnson vergaande controle heeft over wat wordt besproken in het parlement.</p><p>Die cruciale stemming vindt woensdag plaats. Premier Johnson heeft al duidelijk gemaakt sowieso geen uitstel van de Brexit te willen. Dat betekent dat met de stemming van dinsdag ook vervroegde verkiezingen dichterbij zijn gekomen, al kunnen die alleen met steun van de oppositie worden gehouden.</p><p>Na het overstappen van parlementslid Philip Lee van de Conservatieven naar de Lib Dems is Johnson zijn meerderheid kwijt. Voor het uitschrijven van verkiezingen is een twee derde meerderheid in het Lagerhuis nodig.</p><p>Juridische nederlaag</p><p>Een Schots gerechtshof weigert ondertussen een stokje te steken voor de wekenlange schorsing van het Britse parlement. De rechter zegt dat sprake is van een politiek besluit waar de rechtbanken geen zeggenschap over hebben.</p><p>De uitspraak is een nederlaag voor tegenstanders van premier Boris Johnson, die naar verwachting in hoger beroep gaan. Zij denken dat Johnson zijn bevoegdheden misbruikt om het parlement op een zijspoor te zetten in de aanloop naar de Brexit.</p>
