---
layout: post
title: "Wall Street toont herstel na forse verliesdag"
date: Tue, 14 May 2019 15:43:34 +0200
categories: 
- financieel 
- koersen 
externe_link: "https://www.telegraaf.nl/financieel/3585334/wall-street-toont-herstel-na-forse-verliesdag"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/82eb5ad2-764e-11e9-b2bc-02d2fb1aa1d7.jpg"
---

<p class="intro">De aandelenbeurzen in New York zijn dinsdag met winsten aan de handel begonnen. Daarmee is op Wall Street sprake van herstel na de grote verliesbeurt een dag eerder. Waar angst voor een escalerend handelsconflict tussen China en de Verenigde Staten maandag nog zorgde voor dieprode koersenborden, lijken de twee grootmachten nu een enigszins verzoenende toon aan te slaan.</p> <p>De Dow-Jonesindex stond kort na de openingsbel 0,4 procent in de plus op 25.417 punten en de breder samengestelde S&amp;P 500 steeg 0,5 procent naar 2825 punten. Technologiebeurs Nasdaq kreeg er 0,6 procent bij op 7690 punten.</p><p>De Amerikaanse president Donald Trump verklaarde via Twitter een deal te sluiten als "het juiste moment daar is''. Hij kondigde bovendien aan zijn Chinese ambtsgenoot Xi Jinping over enkele weken te spreken op de G20-top. Van Chinese zijde klonk de hoop dat een win-win-situatie mogelijk is als "beide kanten slim genoeg zijn om aan elkaars eisen te voldoen''.</p><p>Disney</p><p>Maandag tekenden de belangrijkste beursgraadmeters in New York nog hun grootste verliezen op van de afgelopen maanden. China voegde de daad bij het woord en voerde nieuwe importheffingen in als vergelding voor de tarieven die de VS vrijdag invoerden, wat mogelijk weer tot een Amerikaanse tegenactie leidt.</p><p>Bij de bedrijven zijn de ogen gericht op Disney. De entertainmentreus heeft een deal gesloten met kabelbedrijf Comcast waardoor het de volledige zeggenschap krijgt over streamingdienst Hulu. In Nederland is Hulu niet zo bekend, maar in de Verenigde Staten is het een gevestigde naam. De streamingdienst scoorde vooral met de hitserie The Handmaid's Tale. Het aandeel Disney ging in de eerste handelsminuten 1,4 procent omhoog.</p>
