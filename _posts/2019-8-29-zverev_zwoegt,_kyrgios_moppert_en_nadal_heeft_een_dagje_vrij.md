---
layout: post
title: "Zverev zwoegt, Kyrgios moppert en Nadal heeft een dagje vrij"
date: Thu, 29 Aug 2019 23:00:13 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/KQtSVZGs4Rk/2299520"
feature_image: "https://nos.nl/data/image/2019/08/29/573467/1008x567.jpg"
---

<p>Met pijn en moeite heeft Alexander Zverev, net zoals vorig jaar, de derde ronde bereikt op de US Open. De Duitser wurmde zich met de nodige moeite (6-3, 3-6, 6-2, 2-6, 6-3) langs de Amerikaan Francis Tiafoe.</p>
<p>Zverev (ATP-6) en Tiafoe (ATP-45) deden weinig voor elkaar onder. Dat resulteerde in een slopende vijfsetter, die 3 uur en 12 minuten duurde. Dat was een minuut korter dan de partij van Zverev in de eerste ronde tegen Radu Albot, die ook in een vijfsetter beslist werd.</p>
<p>Het spel van Zverev was van wisselend niveau. De Duitser kwam tegen Tiafoe weliswaar tot 22 aces, maar sloeg ook 11 dubbele fouten (waaronder drie in één game). Op de cruciale momenten stond Zverev echter wel zijn mannetje, waarmee hij zijn plekje in de derde ronde veiligstelde.</p>
<p>Nick Kyrgios bereikte in New York voor de vierde keer de derde ronde door probleemloos met 6-4, 6-2, 6-4 te winnen van de Franse wildcardspeler Antoine Hoang. Desondanks had de 24-jarige Australiër wat te mopperen.</p>
<p>Eerder deze week noemde de notoire lastpak de ATP-organisatie corrupt en daarvoor kan hij flink bestraft worden.</p>
<p>Reden te meer om zich koest te houden, maar Kyrgios stond voor aanvang van de partij al te bakkeleien met de umpire. Die wilde dat de speler het boordje van zijn shirt omlaag deed, omdat daar een reclameboodschap op stond.</p>
<h2>Bakzeil</h2>
<p>Kyrgios sommeerde de hoofdscheidsrechter en deed dat diep in de tweede set nog een keer toen hij het niet eens was met een besluit van de umpire. Beide keren haalde hij bakzeil.</p>
<p>Tussendoor vermaakte hij met uitstekend spel het publiek en genoot hij met volle teugen van de ambiance. Binnen twee uur had Kyrgios de winst te pakken.</p>
<h2>Vrije dag Nadal</h2>
<p>Rafael Nadal stond gepland voor de tweede avondpartij in het Arthur Ashe Stadum, maar tot teleurstelling van het publiek hoefde de Spanjaard niet de baan op. Zijn Australische tegenstander Thanasi Kokkinakis trok zich terug met een spierblessure.</p><img src="http://feeds.feedburner.com/~r/nossporttennis/~4/KQtSVZGs4Rk" height="1" width="1" alt=""/>
