---
layout: post
title: "Kabinet: met spoed korter vergunningentraject voor kleine bouwprojecten"
date: Wed, 30 Oct 2019 09:04:36 +0100
category: nieuws
externe_link: "https://nos.nl/l/2308267"
feature_image: "https://nos.nl/data/image/2019/10/09/583687/1008x567.jpg"
aantal: 405
unieke: 229
bron: "NOS"
---

<p>Het kabinet wil dat er op korte termijn een nieuwe grens komt in de bouw: kleine en middelgrote bouwprojecten, waarbij niet meer dan 200 woningen worden gebouwd, hoeven dan geen tijdrovend vergunningstraject meer te doorlopen. Minister Schouten hoopt binnen enkele weken groen licht te krijgen van de Raad van State. De maatregel is onderdeel van een structureel plan om de vastgelopen woningbouw vlot te trekken.</p>
<p>Veel projecten liggen stil door de stikstofcrisis. In het NOS Radio 1 Journaal zei Schouten dat het kabinet daar "binnen enkele weken" iets aan wil doen. De minister, die in het kabinet verantwoordelijk is voor de co√∂rdinatie van de stikstofmaatregelen, heeft vanmorgen de demonstrerende bouwers op het Malieveld in Den Haag toegesproken.</p>
<p>Daar werd ze uitgefloten door de bouwers:</p>
<p>De manifestatie is te volgen via dit liveblog.</p>
<p>Ze benadrukte dat het land "niet op slot" gaat en dat het kabinet bezig is met maatregelen zoals de zogenoemde drempelwaarde, waardoor kleinere bouwprojecten, die minder stikstof uitstoten, sneller een vergunning kunnen krijgen.</p>
<h2>Voorrang woningbouw</h2>
<p>"Wij voelen de urgentie die de demonstranten ook voelen", zei ze vanmorgen op de radio. Er is aan de ene kant de onzekerheid of bouwprojecten door de stikstofcrisis nog kunnen doorgaan, en aan de andere kant een tekort aan woningen.</p>
<p>Schouten zegt dat het kabinet er daarom voor heeft gekozen om bij alle stikstofmaatregelen die genomen moeten worden, eerst de woningbouw weer op gang te krijgen.</p>
<h2>"Geen noodplan"</h2>
<p>Politiek verslaggever Xander van der Wulp vindt het "nog heel vaag" wat het kabinet wil. Het lijkt er volgens hem op dat het kabinet "op twee sporen" werkt. Aan de ene kant moeten er structurele maatregelen komen die de bouw weer op gang krijgen. Aan de andere kant wordt er volgens hem ook gewerkt aan een noodplan, waarbij er voor bouwpersoneel waar even geen werk voor is, tijdelijke werktijdverkorting kan worden aangevraagd. Daar zou het kabinet dan 150 tot 200 miljoen voor uittrekken.</p>
<p>Het noodplan zou in werking moeten treden als er niet voor het einde van het jaar een oplossing voor de bouw komt. "En die kans is vrij groot", zegt Van der Wulp. De Raad van State adviseert in december of deze iets ziet in de structurele oplossingen die het kabinet heeft bedacht.</p>
<p>Minister Schouten ontkent dat aan een noodplan wordt gewerkt. "Het kabinet heeft niet een plan voor werktijdverkorting of wat dan ook. Wij zetten er vol op in dat de bouw aan de gang kan blijven."</p>
