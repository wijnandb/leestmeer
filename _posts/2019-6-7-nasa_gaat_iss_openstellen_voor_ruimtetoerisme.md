---
layout: post
title: "NASA gaat ISS openstellen voor ruimtetoerisme"
date: Fri, 07 Jun 2019 21:01:44 +0200
category: nieuws
externe_link: "https://nos.nl/l/2288081"
feature_image: "https://nos.nl/data/image/2019/06/07/555332/1008x567.jpg"
---

<p>De Amerikaanse ruimtevaartorganisatie NASA gaat het voor burgers mogelijk maken om af te reizen naar ruimtestation ISS. Op zijn vroegst volgend jaar zijn de eerste bezoeken mogelijk. De prijs voor een nachtje verblijf? Bijna 31.000 euro, schat NASA. Exclusief de vlucht, die een veelvoud daarvan zal kosten.</p>
<p>NASA kondigde het plan aan op een persconferentie. In eerste instantie wil de organisatie twee toeristentrips per jaar naar het ISS toestaan, die maximaal 30 dagen per reis mogen duren.</p>
<p>De toeristen moeten aan dezelfde eisen voldoen als NASA-astronauten als het gaat om fitheid, certificaten en voorbereiding. Geïnteresseerde ruimtereizigers kunnen zich melden bij Amerikaanse bedrijven die een overeenkomst met NASA hebben "om een private astronautenmissie te organiseren".</p>
<p>Overigens moeten ze daarna nog wel zelf regelen hoe ze bij het station op ruim 400 kilometer boven de aarde komen.</p>
<p>Het vervoer laat NASA over aan Boeing en SpaceX, de twee bedrijven die bezig zijn raketten te ontwikkelen die heen en weer kunnen pendelen naar het ruimtestation. NASA zelf vliegt al jaren niet meer naar het ISS, sinds het Space Shuttle-programma in 2011 eindigde.</p>
<p>SpaceX stuurde begin dit jaar al met succes een capsule naar het station. De eerste poging van Boeing volgt mogelijk in augustus.</p>
<h2>Extra geld voor maanmissies</h2>
<p>Het ISS mag straks niet alleen voor toeristische doeleinden gebruikt worden, maar tegen een flinke vergoeding ook voor reclame-doeleinden of experimenten door bedrijven. Commerciële partijen mogen daarvoor maximaal 175 kilo aan vracht naar het ISS sturen. Ook wordt er 90 uur van de tijd van de astronauten in het ISS vrijgemaakt voor bijvoorbeeld experimenten van bedrijven.</p>
<p>Het extra geld dat het vercommercialiseren van het ISS oplevert, wil NASA gebruiken voor de nieuwe maanmissies die door de Amerikaanse president Trump zijn aangekondigd. In 2024 moet er voor het eerst een vrouw op de maan lopen, terwijl het budget van NASA de afgelopen jaren alleen maar is teruggeschroefd.</p>
<p>De mensen die NASA straks naar de ruimte stuurt, zullen niet de eerste ISS-toeristen zijn. In 2001 reisde de Amerikaan Dennis Tito al eens naar het station. Hij betaalde daar Rusland, dat al bijna twee decennia met Sojoez-capsules naar het ISS vliegt, meer dan 10 miljoen euro voor.</p>
