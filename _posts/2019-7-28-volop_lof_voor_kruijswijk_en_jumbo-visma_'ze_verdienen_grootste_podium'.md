---
layout: post
title: "Volop lof voor Kruijswijk en Jumbo-Visma: 'Ze verdienen grootste podium'"
date: Sun, 28 Jul 2019 08:10:34 +0200
categories: 
- sport 
- wielrennen 
externe_link: "https://nos.nl/l/2295440"
feature_image: "https://nos.nl/data/image/2019/07/28/566737/1008x567.jpg"
---

<p>Het doel van Steven Kruijswijk en Jumbo-Visma voor de Tour de France was helder: een podiumplaats in Parijs. Dat is, met een derde plek in het algemeen klassement, bereikt. En op overtuigende wijze, is de opinie van de gasten in De Avondetappe.</p>
<p>"Hij staat op het grootste wielerpodium, op de Champs-Élysées. Dat heeft hij verdiend", aldus analist Stef Clement, die de prestatie van de Nederlander ook direct in breder perspectief plaatst.</p>
<p>"Voor Steven was het zo belangrijk om eens aan de goede kant van de medaille te zitten. We weten allemaal wat hij in de Giro heeft meegemaakt (Kruijswijk verloor in 2016 twee dagen voor het einde zijn roze trui na een crash in een sneeuwwand, red.). Nu was er opluchting, zo van: 'Hèhè, eindelijk.'"</p>
<h2>'Twee treetjes hoger'</h2>
<p>Ook niemand minder dan Joop Zoetemelk, de Tourwinnaar van 1980, prijst de negende Nederlander die het ereschavot in Parijs bereikt. "Ik heb van Kruijswijk genoten. Hij staat op het podium en als je daar kan staan, kun je nog wel twee treetjes hoger."</p>
<p>De manier waarop Kruijswijk zaterdag in de twintigste en voorlaatste etappe de derde plaats veroverde, kan op waardering rekenen aan tafel. "Steven toonde lef en zette zijn ploeg op kop", zegt oud-renner Rob Harmeling. "Hij toonde leiderschap, was geconcentreerd en reed tot de limiet. Echt kippenvel."</p>
<p>"Want dat moeten we niet onderschatten, hè", vervolgt Harmeling. "Als je naar de tv kijkt, denk je: demarreer dan! Maar dat is moeilijk."</p>
<p>"We hebben bij Joop (Zoetemelk, red.) op de bank gekeken, weliswaar met klamme billetjes, maar dat gaat er dan meer om dat je het Kruijswijk zo gunt", vult Clement aan. "Het team heeft fantastisch gereden."</p>
<h2>'Jumbo-Visma beste ploeg'</h2>
<p>En niet alleen in de voorlaatste rit. Met een podiumplaats voor de kopman is de Tour voor Jumbo-Visma, dat ook nog vier etappezeges boekte en er zondag wellicht nog een kan bijschrijven, meer dan geslaagd.</p>
<p>Sterker nog: "Jumbo-Visma was de beste ploeg in de Tour, dat moeten we toegeven", is analist Clement, voorheen in dienst van de Nederlandse formatie, vol lof.</p>
<p>Die mening deelt Zoetemelk volmondig: "Ze waren de hele Tour echt een ploeg. Dat zagen we met de ploegentijdrit (die Jumbo-Visma won, red.). Dat was een heel sterk moment en dat hebben ze doorgezet."</p>
<p>En het zou zelfs nog mooier kunnen voor Jumbo-Visma en Kruijswijk. De 32-jarige renner gaat namelijk ook nog de Vuelta a España rijden, eind augustus . "Ga weer voor het klassement", spoort Zoetemelk hem aan.</p>
<h2>'Probeer het maar'</h2>
<p>De oud-renner, die zelf zeven keer naar het Tourpodium reed, baseert zijn aanmoediging op bijzondere statistieken. "Jan Janssen won de Ronde van Spanje in 1967 en een jaar later de Tour. Ikzelf won de Vuelta in 1979 en een jaar later de Tour. Dus het is een mooie springplank. Probeer het maar."</p>
<p>Kruijswijk zelf, op afstand aandachtig toehoorder van het gesprek aan de tafel van De Avondetappe, kan daar wel om lachen. Om vervolgens stellig te reageren: "Deze doelstelling staat." </p>
<p>Maar eerst nog naar Parijs zondag. Naar de derde plek op dat erepodium.</p>
<p>Bekijk in onderstaande video een uitgebreid gesprek met Steven Kruijswijk, die terugblikt op zijn Tour.</p>
