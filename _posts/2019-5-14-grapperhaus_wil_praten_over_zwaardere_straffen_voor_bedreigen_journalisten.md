---
layout: post
title: "Grapperhaus wil praten over zwaardere straffen voor bedreigen journalisten"
date: Tue, 14 May 2019 17:30:18 +0200
category: nieuws
externe_link: "https://nos.nl/l/2284609"
feature_image: "https://nos.nl/data/image/2019/05/14/549907/1008x567.jpg"
---

<p>Minister Grapperhaus wil met de Tweede Kamer overleggen of de straffen voor het bedreigen van journalisten omhoog moeten. De minister werkt aan een wetsvoorstel om het bedreigen van bijvoorbeeld burgemeesters extra zwaar te bestraffen. Wat hem betreft valt er over te praten om dat strafregime ook te laten gelden bij het bedreigen van journalisten.</p>
<p>Vandaag kwam misdaadjournalist Peter R. de Vries met het bericht dat hij op een dodenlijst staat van Nederlands meest gezochte crimineel Ridouan T. Het Openbaar Ministerie heeft hem dat meegedeeld, schreef De Vries op Twitter.</p>
<p>Ook andere misdaadjournalisten, als John van den Heuvel van De Telegraaf en Paul Vugts van Het Parool, worden regelmatig bedreigd. Onacceptabel, vindt Grapperhaus. "Wij zijn een rechtsstaat, geen narco-staat."</p>
<h2>Twee naar vier jaar</h2>
<p>De minister liet eerder weten de maximumstraf voor het bedreigen van publieke ambtsdragers te willen verhogen van twee naar vier jaar. Aanleiding daarvoor zijn de toenemende bedreigingen aan het adres van wethouders en burgemeesters. Zo zit burgemeester Wienen van Haarlem al maanden ondergedoken na bedreigingen uit het criminele circuit.</p>
<p>"Het gaat om mensen die hun nek uitsteken in het publieke domein. Misschien moet je daar ook andere groepen als advocaten en journalisten onder laten vallen", zegt Grapperhaus. Vrije pers is volgens hem een steunpilaar onder de samenleving.</p>
