---
layout: post
title: "Microsoft troeft Amazon af bij miljardenaanbesteding Pentagon"
date: Sat, 26 Oct 2019 11:26:31 +0200
category: tech
externe_link: "https://nos.nl/l/2307716"
feature_image: "https://nos.nl/data/image/2019/10/26/587543/1008x567.jpg"
aantal: 250
unieke: 163
bron: "NOS"
---

<p>Het Amerikaanse ministerie van Defensie heeft een opdracht voor een enorm ict-project gegeven aan Microsoft. Het gaat om een tienjarig contract voor de opslag van data in de cloud waar 10 miljard dollar mee is gemoeid.</p>
<p>Grote techbedrijven als Microsoft, Amazon, Oracle en IBM wilden de order graag binnenhalen en er was een heuse strijd ontstaan om het contract.</p>
<p>Vorig jaar besloot Google niet langer mee te doen aan de aanbesteding. Het bedrijf zei geen technologie te willen leveren die letsel aan mensen veroorzaakt of dat faciliteert.</p>
<p>In een later stadium haakten ook Oracle en IBM af. Ze hadden het idee dat ze geen eerlijke kans kregen en tekenden tevergeefs protest aan tegen de procedure. Uiteindelijk ging het dus nog tussen Amazon en Microsoft, waarbij Amazon als marktleider de beste kaarten in handen leek te hebben.</p>
<p>Dat de opdracht naar Microsoft gaat, is een klap in het gezicht van Amazon. Het bedrijf heeft zo'n 48 procent van de cloud-markt in handen. Microsoft volgt op grote afstand, met slechts 16 procent. Amazon zegt in een verklaring verrast te zijn door de beslissing.</p>
<p>President Trump en Amazon-baas Jeff Bezos liggen elkaar overigens niet goed. De Amazon-topman is ook de eigenaar van The Washington Post, een krant die vaak kritisch is op de president. Trump noemde de krant herhaaldelijk "The Amazon Washington Post" en beschuldigde de redactie ervan lobbyisten van Amazon te zijn.</p>
<p>Het ministerie van Defensie zegt in een verklaring dat de aanbesteding eerlijk is verlopen en dat alle richtlijnen zijn gevolgd.</p>
