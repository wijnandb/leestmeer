---
layout: post
title: "’Commandant al-Nusra’ nog 90 dagen vast"
date: Thu, 06 Jun 2019 18:40:04 +0200
category: binnenland
externe_link: "https://www.telegraaf.nl/nieuws/732281923/commandant-al-nusra-nog-90-dagen-vast"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e1136d9c-8879-11e9-b616-0217670beecd.jpg"
---

<p class="intro">Het voorarrest van de 47-jarige Syriër die wordt verdacht van terrorisme en oorlogsmisdrijven in zijn thuisland, is met negentig dagen verlengd. Dat heeft de raadkamer van de rechtbank in Den Haag donderdag besloten. Hij moet op 2 september voor de eerste keer voor de rechter verschijnen, meldt het Openbaar Ministerie.</p> <p>De man zou als commandant van de terroristische organisatie Jabhat al-Nusra hebben deelgenomen aan de gewapende strijd. De Syriër kwam in 2014 als vluchteling naar Nederland en werd vorige maand opgepakt in het Zeeuwse dorp Kapelle.</p><p>De verdachte zou hebben geholpen bij de oprichting van de eerste bataljons van het Vrije Syrische Leger, dat streed tegen de troepen van president Assad. Na korte tijd zou hij zijn overgestapt naar al-Nusra en trouw hebben gezworen aan dat Syrische filiaal van al-Qaeda.</p><p>Hij wordt ook verdacht van moord als oorlogsmisdrijf. Hij zou hebben deelgenomen aan de standrechtelijke executie van een Syrische militair in 2012. Onderzocht wordt nog of de Syriër mogelijk ook betrokken is bij andere oorlogsmisdrijven.</p>
