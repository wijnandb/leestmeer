---
layout: post
title: "Wout Poels wint koninginnenrit in de Dauphiné"
date: Sat, 15 Jun 2019 17:23:39 +0200
categories: 
- sport 
- wielrennen 
externe_link: "https://nos.nl/l/2289188"
feature_image: "https://nos.nl/data/image/2019/06/15/556983/1008x567.jpg"
---

<p>Een ijzersterke Wout Poels heeft de koninginnenrit in het Critérium du Dauphiné gewonnen. Op de slotklim naar Pipay demarreerde de Nederlander uit de groep der favorieten en reed in een ruk naar de dagzege.</p>
<p>Op één kilometer van de meet sprong Poels weg, in navolging van Jakob Fuglsang en Emanuel Buchmann die al eerder gedemarreerd waren. In de laatste 250 meter ging de Nederlander erop en erover. Achter hem werd Fuglsang tweede. De Deen veroverde wel de leiderstrui.</p>
<h2>Hofstede en Van Baarle</h2>
<p>De etappe was met 133 kilometer niet erg lang, maar er stonden vier zware beklimmingen op het menu. Het toetje was een slotklim van 19 kilometer à 6,9%.</p>
<p>De Nederlanders Lennard Hofstede (Jumbo-Visma) en Dylan van Baarle (Team Ineos) maakten deel uit van de kopgroep van de dag. Die bestond uit 27 renners in totaal. Vluchters Michael Woods en Alexey Lutsenko bleven het langst voor het peloton uit. Zij kregen pas in de slotkilometers van de col naar Pipax gezelschap van de favorieten voor de eindzege.</p>
<p>Nairo Quintana was de eerste favoriet die het probeerde en viel aan met nog 10 kilometer te gaan. Hij hield geen stand en moest zelfs lossen toen Jakob Fuglsang demarreerde. Alleen Emanuel Buchmann kon in eerste instantie de Deen volgen, maar beiden zagen hun kans op de ritzege in rook opgaan toen Poels langszij kwam.</p>
<p>Wout Poels voelde de dagzege in de koninginnenrit al aankomen. "Ik voel mij de hele week al goed en dan is het wel erg lekker dat ik zo'n rit kan winnen."</p>
<p>"Ik had het al in mijn hoofd om in de laatste kilometer weg te springen", vervolgt Poels. "Ik dacht op 500 meter dat het lastig ging worden, maar Fuglsang en Buchmann vielen een beetje stil. In de laatste bocht ging ik erop en erover."</p>
<p>Poels maakte met zijn overwinning ook een sprong in het algemeen klassment. Morgen gaat hij voor de eindoverwinning in de Dauphiné. "Vandaag was ik de beste, dus waarom morgen niet?"</p>
<h2>Dumoulin</h2>
<p>De zege van de Nederlander is een lichtpuntje in donkere tijden voor Team Ineos. Vandaag werd bekend dat Chris Froome ook een gebroken nek aan zijn valpartij eerder deze Dauphiné heeft overgehouden.</p>
<p>Poels is extra blij met zijn overwinning vanwege de gesteldheid van zijn teamgenoot. "Het wegvallen van Froome doet wat met de ploeg", zegt hij. Poels vindt zijn overwinning daarom "extra speciaal".</p>
<p>Tom Dumoulin besloot voorafgaand aan de 133,5 kilometer lange bergrit niet meer van start te gaan. De wielrenner van Team Sunweb had te veel last van zijn knieblessure.</p>
