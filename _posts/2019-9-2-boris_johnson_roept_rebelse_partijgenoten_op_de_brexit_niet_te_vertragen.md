---
layout: post
title: "Boris Johnson roept rebelse partijgenoten op de brexit niet te vertragen"
date: Mon, 02 Sep 2019 19:38:17 +0200
category: buitenland
externe_link: "http://feeds.nos.nl/~r/nosnieuwsbuitenland/~3/wHY2OnWi8R0/2300084"
feature_image: "https://nos.nl/data/image/2019/09/02/574523/1008x567.jpg"
---

<p>De Britse premier Boris Johnson heeft in een verklaring zijn Conservatieve partijgenoten in het Lagerhuis opgeroepen om de brexit niet opnieuw uit te stellen. Een aantal Tories wil morgen met een Labour-motie meestemmen om een no-deal-brexit te voorkomen.</p>
<p>In Britse media wordt gespeculeerd dat Johnson zal aansturen op nieuwe verkiezingen als de motie wordt aangenomen met hulp van de Tories. "Ik wil geen nieuwe verkiezingen", zei de premier, maar hij sloot het ook niet expliciet uit. Hij sprak zijn verklaring uit voor de deur van 10 Downing Street, terwijl op de achtergrond luide protesten te horen waren.</p>
<p>"Ik denk niet dat ze dat zullen doen", zei Johnson over de Tory-dissidenten die voor de Labour-motie willen stemmen. "Ik hoop dat ze het niet doen." Eerder vandaag zeiden bronnen tegen onder andere de BBC dat Johnson de dissidente Tories uit de partij probeerde te zetten.</p>
<p>Als de motie wel wordt aangenomen, dan zou dat de Britse onderhandelingspositie in Brussel verzwakken, zei de premier. Volgens hem neemt de kans op een nieuwe deal toe en ziet Brussel dat hij een "heldere visie" heeft over de toekomstige relatie met de EU. Onderhandelaars in Brussel zeggen dat Johnson nog niet met haalbare alternatieven is gekomen.</p>
<h2>Verkiezingen</h2>
<p>Johnson zei verder dat hij Brussel onder geen beding zal vragen om verder uitstel van de brexit-datum, die nu op 31 oktober staat. In de motie wordt als nieuwe datum 31 januari genoemd. "We verlaten de EU op 31 oktober, hoe dan ook." </p>
<p>Kijk hier naar de verklaring van Johnson:</p>
<p>Britse media verwachten daarom dat Johnson verkiezingen zal aankondigen als de motie om de brexit uit te stellen wordt aangenomen. Hij zal dan tegen de bevolking zeggen dat hij geen andere keus had, zei NOS-correspondent Tim de Wit eerder vandaag.</p>
<p>Johnson neemt daarmee wel een groot risico. Om verkiezingen te houden moet twee derde van het parlement daarmee instemmen, dus daar is ook de steun van Labour voor nodig.</p><img src="http://feeds.feedburner.com/~r/nosnieuwsbuitenland/~4/wHY2OnWi8R0" height="1" width="1" alt=""/>
