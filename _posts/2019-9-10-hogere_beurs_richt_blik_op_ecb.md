---
layout: post
title: "Hogere beurs richt blik op ECB"
date: Tue, 10 Sep 2019 17:40:00 +0200
categories: 
- financieel 
- koersen 
externe_link: "https://www.telegraaf.nl/financieel/1353598846/hogere-beurs-richt-blik-op-ecb"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/79590c88-d3e3-11e9-bef6-02d1dbdc35d1.jpg"
---

<p class="intro">De Amsterdamse beurs is dinsdag met lichte winst gesloten. Beleggers deden het voorzichtig aan in aanloop naar het rentebesluit van de ECB op donderdag. Unibail en Randstad waren de koplopers in de AEX. Adyen en Takeaway kregen echter een flinke tik.</p> <p>De AEX-index eindigde 0,1% hoger op 568,49 punten. De AMX steeg 0,4% naar 826,81 punten. De beurzen in Frankfurt (+0,4%), Londen (+0,4%) en Parijs (+0,1%) zaten eveneens in de lift.</p><p>Volgens vermogensstrateeg Richard Abma (OHV) waren beleggers afwachtend in aanloop naar het rentebesluit van de ECB. „Maandag was het al een vrij vlakke dag op de beurzen en vandaag was dat ook het geval.”</p><p>Abma houdt er rekening mee dat ECB-president Mario Draghi de depositorente donderdag gaat verlagen van -0,4% naar -0,5%. „Ook komt de ECB dan naar verwachting met een duidelijker plan hoe de centrale bank met de monetaire verruiming wil starten en wanneer.” De koersen van aandelen en obligaties kunnen donderdagmiddag mogelijk scherp gaan reageren op de medelingen van Draghi. „Het wordt best een spannende rentevergadering van de ECB”, aldus de strateeg van OHV Vermogensbeheer.</p><p>De Amerikaanse beurzen stonden aan het einde van de middag 0,3% tot 0,8% lager. In Azië bleef het vanochtend rustig. De Japanse Nikkei-index sloot 0,3% hoger.</p><p>In de AEX sprong Adyen in het oog met een koersverlies van 5%. Beleggingsexperts wezen erop dat de betalingsverwerker werd meegezogen in het slechte sentiment van snelgroeiende technologiebedrijven.</p><p>Maaltijdenbezorgdienst Takeaway leverde 4,2% in. Concurrent Delivery Hero gaf opdracht om drie miljoen aandelen Takeaway te verkopen. Het moederconcern van Thuisbezorgd.nl nam dit jaar de Duitse activiteiten van Delivery Hero over. Takeaway staat nu op het punt om samen te gaan met het Britse Just Eat.</p><p>Telecomconcern KPN en informatieleverancier Relx verloren 2,9%. Speciaalchemiebedrijf DSM zakte 1,7%, ondanks een koersdoelverhoging naar €147 door de Amerikaanse zakenbank Jefferies.</p><p>Beleggers stortten zich vooral op de achterblijvers van 2019. Vastgoedfonds Unibail-Rodamco-Westfield ging met een winst van 5,4% aan kop. Uitzender Randstad won 4%.</p><p>De financiële waarden stonden eveneens bovenin. Aegon en ABN Amro klommen 3,8% respectievelijk 2,9%. Banken en verzekeraars profiteerden vandaag van de hogere rente. Ook krijgen financiële dienstverleners mogelijk compensatie als de ECB het monetaire beleid verder gaat verruimen.</p><p>Beurszwaargewicht Royal Dutch Shell gaf de AEX steun. De ’Olies’ werden 1,7% meer waard dankzij de hogere prijs van het ’zwarte goud’.</p><p>In de AMX werden de winnaars aangevoerd door baggeraar Boskalis (+4,8%). Chipmachinefabrikant ASMI (-3,4%) was de grootste daler bij de middelgrote fondsen.</p><p>Smallcapfonds Kiadis Pharma verloor 8,6%, op het bericht dat het halfjaarverlies bij het biotechnologiebedrijf vrijwel verdubbeld is.</p><p>Wessanen was onveranderd. Investeerder PAI neemt de producent van natuurvoeding definitief over, nu 91,4% van de aandelen is aangemeld.</p><p>Ease2pay daalde op de lokale markt 5,6%. Beleggers grepen het bericht dat het aantal gebruikers en de omzet in het eerste halfjaar sterk is gegroeid, aan om winst te nemen na de stevige koersstijging in de afgelopen anderhalve week.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
