---
layout: post
title: "Kritiek op RTL Boulevard-presentatoren vanwege 'fatshamen in uitzending'"
date: Tue, 11 Jun 2019 15:35:46 +0200
category: nieuws
externe_link: "https://nos.nl/l/2288584"
feature_image: "https://nos.nl/data/image/2019/06/11/556092/1008x567.jpg"
---

<p>Presentatoren Olcay Gülsen en Caroline Tensen krijgen veel kritiek op hun optreden in de RTL Boulevard-uitzending van gisteravond. Daarin werden nieuwe plussize-paspoppen in een Londense Nike-winkel besproken.</p>
<p>De vrouwen reageerden afkeurend op de sportkleding van de poppen. "Aan de ene kant wil je niet iemand uitsluiten omdat zij een maat meer heeft. Die moet ook kunnen sporten", zei Gülsen in de uitzending. "Maar ik vind dit niet echt een maatje meer. Ik denk dat het een maatje 48-50 is." Ze vindt het verschil tussen een plussize-mannequin en een model met maat XS te groot. "Waarom zit daar niets tussen? Ik vind het persoonlijk vrij onwaarschijnlijk dat deze vrouw fit genoeg is om te gaan sporten."</p>
<p>De opmerkingen werden door veel mensen niet gewaardeerd. Vooral vanuit de body positivity-gemeenschap, die strijdt voor gelijke acceptatie van alle lichamen, kwam veel protest.</p>
<p>"Bij mij wekt dit heel veel woede op", vertelt plussize-model Lotte van Eijk. Met haar Instagram-account Lovaeij strijdt ze voor meer diversiteit van lichaamstypes in de media. "De beweging waar ik deel van uitmaak wil dat mensen zich comfortabel voelen in hun eigen lichaam. De plussize Nike-paspop vind ik daarom fantastisch, dat is echt een overwinning. En dan wordt het zó afgekraakt op nationale tv."</p>
<p>Zulke opmerkingen zijn schadelijk, benadrukt ze. "Ik krijg verdrietige berichten van een aantal van mijn volgers, naar aanleiding van de uitzending. Het geeft ze het gevoel dat ze weer dat 10-jarige gepeste meisje op het schoolplein zijn, alsof ze de grond in worden geboord."</p>
<p>Van Eijk is positief verrast door de strijdlust die de opmerking van Gülsen opwekt. Zo plaatsten veel vrouwen met een grotere maat een foto op Instagram van zichzelf in sportkleding. "Ik ben nu bijna twee jaar actief in de community. Die ontwikkelt zich snel, maar is nog klein. Dit voelt als de eerste keer dat we zó verenigd zijn, het voelt als een grote familie. Daar mogen we heel trots op zijn."</p>
<p>In de RTL Boulevard-uitzending is Gülsen niet de enige die kritisch is over sportkleding in grotere maten. Zo zegt co-presentator Caroline Tensen dat dikke mensen wijde kleren moeten aantrekken als ze willen sporten. Van Eijk vindt dat onzin, vertelt ze. "Tegen Tensen zeg ik: wie ben jij om mij geen sportkleding te gunnen? Ieder mens heeft het recht om sportkleding te kopen en te dragen."</p>
<p>Want sporten is niet alleen voor dunne mensen, benadrukt ze. "Sterker nog, ik ben danslerares en geef kickboksen. Als mensen mij zien aan het begin van de training, vragen ze soms: 'huh, ga jij mij lesgeven?' Maar aan het einde van de les zijn ze om." Overigens moet het ook oké zijn om als fors persoon niet te sporten, zegt ze. "Als een dik persoon niet sport, vinden veel mensen dat het einde van de wereld. Terwijl zo veel dunne personen ook niet sporten."</p>
<h2>Sorry</h2>
<p>Inmiddels heeft Gülsen op Instagram haar excuses aangeboden. "Lieve mensen, ik ben oprecht geen fatshamer", schrijft ze. "En het spijt me als ik mensen heb gekwetst."</p>
<p>Maar Van Eijk is niet onder de indruk van de spijtbetuiging. "Gülsen probeert hiermee haar hachje te redden", vindt ze. "Normaal gaan dikke mensen in een hoekje zitten, maar nu laten ze het er niet bij zitten. Ze had het gewoon niet moeten zeggen."</p>
<p>"Toen ik jong was, voelde ik me zo buitengesloten", besluit Van Eijk. "Ik wil niet dat dikke meisjes die nu opgroeien, datzelfde gevoel hebben." Dus blijft ze doorgaan met haar strijd tegen fatshaming. "Maak je borst maar nat."</p>
