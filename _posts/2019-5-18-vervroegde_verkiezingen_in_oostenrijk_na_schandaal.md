---
layout: post
title: "Vervroegde verkiezingen in Oostenrijk na schandaal"
date: Sat, 18 May 2019 20:46:00 +0200
category: buitenland
externe_link: "https://www.telegraaf.nl/nieuws/3608733/vervroegde-verkiezingen-in-oostenrijk-na-schandaal"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4a43ce0a-79b2-11e9-bdd0-02d1dbdc35d1.jpg"
---

<p class="intro">De Oostenrijkse bondskanselier Sebastian Kurz, leider van de conservatieve ÖVP, heeft de samenwerking met de rechts-populistische FPÖ in de regeringscoalitie beëindigd. Hij zei zaterdagavond tijdens een persconferentie in Wenen president Alexander Van der Bellen te hebben voorgesteld „vervroegde verkiezingen in Oostenrijk uit te schrijven” en wel zo snel mogelijk.</p> <p>Aanleiding voor de vervroegde verkiezingen is het aftreden van de omstreden vicekanselier Heinz-Christian Strache van de rechts-populistische FPÖ na een geheime opname. Op verborgen camera is te zien hij hoe met een zogenaamde Russische investeerder schimmige praktijken bespreekt.</p><p>Kurz liet merken het optreden van de FPÖ echt zat te zijn. Hij verweet de Vrijheidspartij van Oostenrijk zijn hervormingsplannen te schaden en hij krijgt niet de indruk dat deze coalitiepartner bereid is te veranderen. Het laatste zetje kwam door een video uit 2017 waarin de latere vicekanselier Heinz-Christian Strache met een vrouwelijke Russische investeerder praat over overheidsopdrachten in ruil voor steun bij de verkiezingscampagne.</p><p>’Gerichte politieke aanval’</p><p>Strache trad zaterdag noodgedwongen af maar hield vol dat hij het „slachtoffer is van een gerichte politieke aanval met illegale middelen.” Voor Kurz volstond het vertrek van zijn ’rechterhand’ niet. „Genoeg is genoeg”, zei de regeringsleider. De FPÖ hindert volgens hem niet alleen het verbetertraject van de regering. „Ze schaadt ook het aanzien van ons land.”</p><p>De bondskanselier verwacht daarom geen heil van een verwisseling van de poppetjes om zijn kabinet overeind te houden. Ook ziet hij niets in een „vliegende wissel naar de sociaaldemocraten.” Andere denkbare partners zijn er niet. Dan rest slechts de Oostenrijkse kiezer het woord te geven.</p><p>President Van der Bellen zei dat vervroegde verkiezingen onvermijdelijk zijn. „Wie het vertrouwen van de kiezer krijgt, moet het ambt altijd met nederigheid vervullen. Nu moeten we dat vertrouwen in de landelijke politiek weer zien op te bouwen. In dit geval kan dat alleen via de stembus.” Van der Bellen overlegt zondag met Kurz over de volgende stappen.</p>
