---
layout: post
title: "Knaven: 'Froome kan de wereld nog weleens gaan verbazen'"
date: Wed, 10 Jul 2019 21:55:57 +0200
category: sport
externe_link: "https://nos.nl/l/2292949"
feature_image: "https://nos.nl/data/image/2019/07/10/562604/1008x567.jpg"
---

<p>Hij is in Frankrijk, maar niet op de locatie die hij voor ogen had. Chris Froome, de viervoudig Tourwinnaar die dit jaar voor zijn vijfde eindzege had willen gaan, rijdt niet rond in het Tourpeloton, maar zit gewoon thuis. Daar herstelt hij van de breuken die hij half juni opliep bij een zware val tijdens het Criterium du Dauphiné.</p>
<p>Wout Poels, ploeggenoot van Froome bij Ineos en de afgelopen jaren diens superknecht in de Ronde van Frankrijk, merkt wel een verschil met vorige Touredities. "Ja, natuurlijk. De dynamiek in de ploeg is anders. Normaal draait het allemaal om Chris en nu ligt dat anders. In die zin mis je hem wel. Maar dat is ook koers: we gaan gewoon verder."</p>
<p>Hoewel er altijd wel wat nieuwsgierige fans rond de ploegbus lopen, is de belangstelling van publiek en media voor de Britse wielerformatie merkbaar minder. "Ja, een beetje wel. Het is iets rustiger. Maar ik denk dat dat dadelijk wel gaat veranderen als we in de bergen komen."</p>
<h2>Sneller dan verwacht</h2>
<p>Dat de 34-jarige Froome afgelopen vrijdag na drie weken het ziekenhuis mocht verlaten, deed ploegleider Servais Knaven deugd. "Dat is al een grote stap voorwaarts. Hij kan nu langzaamaan beginnen met revalideren. Wat wij hebben gehoord is dat het sneller gaat dan de doktoren verwacht hadden. Dat is positief natuurlijk."</p>
<p>Menig ploeggenoot heeft de pechvogel inmiddels opgezocht, maar Dylan van Baarle, die sinds vorig jaar in Britse dienst fietst, heeft dat niet aangedurfd.</p>
<p>"Ik kijk natuurlijk naar zo'n man op. Ik hoorde wel dat andere jongens bij hem in het ziekenhuis zijn geweest, maar ik ben daar dan misschien een beetje te bescheiden voor."</p>
<p>"Ik heb hem natuurlijk wel sterkte gewenst en na mijn overwinning in de Dauphiné stuurde hij ook een berichtje terug. Dat was leuk. Maar ik wil hem niet lastigvallen in dit soort tijden."</p>
<h2>Van alles een beetje extra</h2>
<p>De vraag is of Poels en Van Baarle ooit nog zij aan zij zullen fietsen met Froome, die aan zijn buiteling breuken in zijn dijbeen, heup, elleboog, ribben en een nekwervel opliep en een operatie van niet minder dan zes uur moest ondergaan. Van Baarle is optimistisch. "Het blijft een uitzonderlijk atleet. Ik ga ervan uit dat hij gewoon weer terugkeert op de fiets volgend seizoen."</p>
<p>De vraag blijft dan: haalt hij zijn oude niveau nog? Knaven sluit het niet uit. "Ik verwacht dat hij heel ver gaat komen. Hij is natuurlijk wel iemand die grote rondes gewonnen heeft. Dan ben je niet zomaar een renner. Zo iemand heeft van alles een beetje extra: extra talent, maar ook extra karakter en doorzettingsvermogen. Ik denk dat hij de wereld nog weleens kan gaan verbazen met zijn herstel."</p>
