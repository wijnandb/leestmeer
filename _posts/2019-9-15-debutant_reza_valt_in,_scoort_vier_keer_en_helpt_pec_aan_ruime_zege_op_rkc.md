---
layout: post
title: "Debutant Reza valt in, scoort vier keer en helpt PEC aan ruime zege op RKC"
date: Sun, 15 Sep 2019 14:10:50 +0200
categories: 
- sport 
- voetbal 
externe_link: "https://nos.nl/l/2301815"
feature_image: "https://nos.nl/data/image/2019/09/15/577547/1008x567.jpg"
aantal: 301
unieke: 189
bron: "NOS"
---

<p>Reza Ghoochannejhad heeft zijn nieuwe club PEC Zwolle drie punten bezorgd tegen RKC Waalwijk, dat voor de vierde keer dit seizoen een voorsprong bij rust niet kon verzilveren. Dankzij vier goals van de invaller won PEC met 6-2.</p>
<p>Na een moeizame openingsfase stond de thuisploeg toch ineens op voorsprong. Iliass Bel Hassani kreeg de bal met wat geluk voor zijn rechter en schoot prima raak: 1-0. Lang kon PEC niet genieten van die voorsprong, want een minuut later stond het alweer gelijk.</p>
<h2>Schitterend doelpunt</h2>
<p>RKC-verdediger Melle Meulensteen knalde de bal van een meter of twintig schitterend in de kruising. Niet veel later maakte Clint Leemans, die vandaag zijn debuut maakte bij RKC en tot 30 augustus nog onder contract bij PEC stond, er 1-2 van.</p>
<p>De ploeg uit Waalwijk had zelfs op 1-3 kunnen staan met rust, maar Leemans krulde een vrije trap op de paal. Voor de vierde keer dit seizoen ging RKC rusten met een voorsprong, maar tot een overwinning leidde dat nog niet en dat was ook vandaag niet het geval.</p>
<p>De hoofdrol in de tweede helft was weggelegd voor invaller Reza Ghoochannejhad, die een kwartier na rust tekende voor de gelijkmaker. Hij kopte, vijf minuten nadat hij was ingevallen voor de geblesseerde Dennis Johnsen, raak in de lange hoek.</p>
<p>Daar bleef het niet bij, want Ghoochannejhad scoorde vervolgens drie keer in slechts zeven minuten. Eerste kopte hij de 3-2 binnen, maakte daarna de 4-2 op randje buitenspel en tekende uiteindelijk voor de 5-2. Daarmee werd Ghoochannejhad de eerste invaller die vier keer scoort in een eredivisieduel.</p>
<p>In de slotminuten van de wedstrijd maakte Gustavo Hamer er nog 6-2 van. Daarmee sloot PEC een roerige week af met een mooie overwinning. Afgelopen week werd PEC-trainer John Stegeman aangehouden nadat hij een auto-ongeluk had veroorzaakt onder invloed van drank.</p>
