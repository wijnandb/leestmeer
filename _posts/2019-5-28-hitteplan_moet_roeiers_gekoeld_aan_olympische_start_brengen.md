---
layout: post
title: "Hitteplan moet roeiers gekoeld aan olympische start brengen"
date: Tue, 28 May 2019 07:44:53 +0200
category: sport
externe_link: "https://nos.nl/l/2286626"
feature_image: "https://nos.nl/data/image/2019/05/28/553047/1008x567.jpg"
---

<p>Trainen, trainen, trainen en dan op het moment suprême bezwijken onder de hitte. Dat is wel het laatste wat een sporter wil meemaken op een podium als de Olympische Spelen. Bij de Nederlandse roeiploeg wordt daarom nu al ingespeeld op de verwachte warmte in Tokio volgend jaar, waar de temperatuur weleens tot veertig graden zou kunnen oplopen.</p>
<p>In het Italiaanse Pusiano bereiden de roeiers zich voor op de naderende EK in Luzern, maar ook op die geenszins alledaagse omstandigheden waarmee over zo'n anderhalf jaar omgegaan moet worden in Japan.</p>
<p>Koen Levels, thermofysioloog van Team NL, is meegereisd naar het trainingskamp. De wetenschapper werkt aan een hitteplan dat ervoor moet zorgen dat elke roeier "goed gekoeld aan de start verschijnt".</p>
<h2>Kleine marges</h2>
<p>Een pil met een speciale chip erin, die de atleten 's morgens moeten inslikken, verschaft Levels inzicht in hoe de lichaamstemperatuur van de roeiers stijgt tijdens de training. En ook de vochthuishouding wordt onderzocht. Omdat niet iedereen even hevig zweet, verschilt die per persoon. Zo wordt per individu gezocht naar de beste koelmethode.</p>
<p>Ilse Paulis, olympisch kampioene in de lichte dubbeltwee, ziet het nut er wel van in. "Ik denk dat het heel belangrijk is. Je zet alles toch op scherp en gaat overal kleine marges vinden om nóg beter te worden. Het koelprotocol en alle metingen die we doen, zijn heel belangrijk, denk ik."</p>
<p>Een van de middelen die kunnen worden ingezet om de warmte te bestrijden is de slush puppy, een ijsdrank. "Dat is heel goed om de kern van het lichaam af te koelen. Met koelvesten wordt de huid gekoeld. Het is de combinatie van die twee die ervoor zorgt dat ze thermisch goed voorbereid een wedstrijd in de hitte kunnen varen."</p>
<h2>Billenbankje op maat</h2>
<p>De temperatuurbeheersing is niet de enige innovatie die de roeiploeg benut. Zo zitten in de boot de voeten in op maat gemaakte schoenen en hebben de mannen van de Holland Acht zelfs ieder een eigen en aan de persoon aangepast billenbankje. Alles onder het motto: meer comfort leidt tot betere prestaties.</p>
<p>"Het gaat allemaal geen seconden schelen, niet eens tienden", begrijpt ook Inge Janssen, die bij de Spelen in 2016 zilver veroverde met de dubbelvier. "Maar wie weet scheelt het net die ene tiende die je nodig kunt hebben voor het goud."</p>
