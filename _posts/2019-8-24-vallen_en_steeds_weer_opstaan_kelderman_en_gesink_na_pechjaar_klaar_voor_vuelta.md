---
layout: post
title: "Vallen en steeds weer opstaan: Kelderman en Gesink na pechjaar klaar voor Vuelta"
date: Sat, 24 Aug 2019 07:29:28 +0200
categories: 
- sport 
- wielrennen 
externe_link: "https://nos.nl/l/2298747"
feature_image: "https://nos.nl/data/image/2019/08/24/572095/1008x567.jpg"
---

<p>De een liep vijf weken met een brace om zijn nek, de ander voelde pijn bij haast elke beweging, veroorzaakt door meerdere breuken in zijn bekken. Ze zouden naar de Giro d'Italia gaan om hun kopman naar de overwinning te leiden.</p>
<p>Maar Wilco Kelderman en Robert Gesink reden de Giro niet. Gesink miste ook de Tour de France, Kelderman haalde Parijs niet. Beide wielrenners hadden alle hoeken van de lappenmand al gezien in hun carrière en ook 2019 werd een jaar vol revalidaties.</p>
<p>Kelderman (Sunweb) laat een vloek ontsnappen voordat hij zijn seizoen eufemistisch samenvat als 'niet al te best'. In de Vuelta is hij de kopman van zijn ploeg. De ronde begint vanavond en biedt ook voor Gesink (Jumbo-Visma) de kans alle ellende van zich af te fietsen.</p>
<p>In de Ronde van Catalonië, eind maart, gleed Kelderman weg in een bocht, hij kwam tot stilstand tegen de vangrail. Een gebroken sleutelbeen en een breuk in zijn nekwervel kostten hem de Giro, waarin hij Tom Dumoulin zou ondersteunen. In de Tour gaf hij op met een rugblessure.</p>
<p>"Daarna ben ik meteen aan de slag gegaan met een sportfysiotherapeut. Het is even afwachten hoe de rug het houdt", zegt Kelderman. "Ik heb er vertrouwen in, maar het is altijd een beetje een gevecht tegen de tijd. Mijn doel is om een goed klassement te rijden. Het is lastig daar een nummertje op te plakken."</p>
<p>Gesink (33) zou als adjudant van Primoz Roglic naar de Ronde van Italië gaan, maar hij viel in Luik-Bastenaken-Luik. Een bekkenfractuur en gebroken sleutelbeen hielden hem lang aan de kant.</p>
<p>"Ik ging in juni naar de Verenigde Staten om bewust een beetje afstand te nemen. Je wilt niet steeds slachtoffer zijn, maar in je eigen omgeving aan je niveau bouwen."</p>
<p>"Nu ben ik klaar voor een mooie ronde. We hebben twee renners die op het podium gefinisht zijn in een grote ronde, Primoz en Steven Kruijswijk. Hopelijk kan ik een belangrijke rol voor die mannen spelen. Het lijkt erop dat het niveau er is."</p>
<p>Steven Kruijswijk is 'klaar voor de Vuelta' en wil 'meedoen om de eindoverwinning': </p>
<h2>Valpartijen, breuken en hartritmestoornissen</h2>
<p>Tegenslag achtervolgt beide renners al jaren. Kelderman brak in de Giro van 2017 een vinger na een aanrijding met een motor. Een jaar later miste hij de Tour door een val op een schouder waar nog een plaatje in zat van een eerdere breuk.</p>
<p>Gesink moest drie keer geblesseerd opgeven in de Ronde van Frankrijk, vorig jaar met een gebroken ruggenwervel. Hij kampte met hartritmestoornissen, brak ooit zijn bovenbeen en vorig jaar nog twee ribben en zijn rechtersleutelbeen.</p>
<p>Hoe lang de lijst met blessures ook is, hun carrières mogen niet gereduceerd worden tot de ellende die ze overkwam. Gesink eindigde vijf keer in de toptien van een grote ronde en won in 2016 een rit in de Vuelta. Ook over het talent van Kelderman bestaan geen twijfels, in 2017 werd hij vierde in de Ronde van Spanje.</p>
<p>Beide renners hebben, naast genoeg talent en evenzoveel pech, ook een ongelooflijke wil om zich steeds terug te vechten. "Robert heeft ook veel tegenslag gehad", zegt Kelderman. "We hebben een beetje dezelfde drive en motivatie. We zijn allebei harde werkers met veel liefde voor de fiets."</p>
<p>Gesink: "Als je valt, ga je vrij snel over in de herstelmodus. Beetje de schade opnemen en doen waar je goed in bent. Maar natuurlijk: dat is puur lichamelijk. Mentaal is het natuurlijk weleens lastig."</p>
<p>Kelderman: "Het went een beetje, je weet wat je te wachten staat. Elke blessure is net even anders, maar je kop wil vaak meer dan het lichaam aankan. Dat maakt het moeilijk."</p>
<p>Gesink: "Ik was trots op het succes van de ploeg in de Tour, maar dacht vooral: shit, daar had ik bij willen zijn. Uit de champagnemomentjes van vorig jaar haal ik de motivatie om terug te komen."</p>
<h2>'Hoop dat tegenslag achterwege blijft'</h2>
<p>Beide renners zijn ook blij in Spanje te zijn, in het land waar ze hun mooiste successen boekten. "2016 was een mooi jaar, alles viel op zijn plek", zegt Gesink over de Vuelta waarin hij de koninginnenrit won.</p>
<p>"Iedereen komt dingen tegen die akelig zijn, maar ik vind fietsen gewoon heel erg leuk", aldus de renner van Jumbo-Visma.</p>
<p>Kelderman: "Het is niet het beste seizoen wat we hebben gehad, integendeel. Ik hoop dat de tegenslag achterwege blijft en we over drie weken een feestje kunnen vieren."</p>
<p>Naast Gesink, Kelderman en Kruijswijk wil ook Wout Poels zich laten zien in Spanje, namens Team Ineos. Hij werd op het laatste moment aan de ploeg toegevoegd als kopman: </p>
