---
layout: post
title: "Cataldo wint vijftiende etappe Giro, kostbaar tijdverlies voor Roglic"
date: Sun, 26 May 2019 17:26:46 +0200
category: sport
externe_link: "https://nos.nl/l/2286387"
feature_image: "https://nos.nl/data/image/2019/05/26/552674/1008x567.jpg"
---

<p>Dario Cataldo heeft de vijftiende etappe gewonnen in de Giro d'Italia. Hij bleef mede-ontsnapper Mattia Cattaneo voor in de eindsprint. Van de favorieten kende Primoz Roglic een slechte dag.</p>
<p>Klassementsleider Richard Carapaz en Vincenzo Nibali hebben namelijk flink wat tijdwinst geboekt op topfavoriet Roglic. De Sloveen kampte met mechanische pech, kwam later ook ten val en gaf 0.40 toe op de concurrentie.</p>
<p>Voor Roglic begon het malheur op negentien kilometer van de streep. Hij kreeg materiaalpech op het moment dat de ploegleiding net een sanitaire stop hield. Roglic vond op de fiets van ploegmaat Antwan Tolhoek snel aansluiting bij de andere kanshebbers.</p>
<h2>Tegen de vangrail</h2>
<p>In de beklimming van de Civiglio (vier kilometer Ã  tien procent, met de top op negen kilometer van de finish) moest hij echter passen toen Nibali gas gaf. In een poging in de afdaling terug te komen bij meesterdaler Nibali, vloog Roglic in een bocht tegen de vangrail aan.</p>
<p>Nibali rook bloed, trok met Richard Carapaz, Simon Yates en Hugh Carthy vol door en deelde zo Roglic een dag voor de tweede rustdag een eerste gevoelige tik uit.</p>
<p>Cataldo en Cattaneo slaagden er na een onrustige beginfase in weg te komen uit het peloton en pakten met zestien minuten een geruststellende voorsprong.</p>
<p>Op een finale, gelijkend op het parkoers van de Ronde van Lombardije, reden ze samen de Ghisallo, de Colma di Sormano en de Civiglo over.</p>
<h2>Toch nog spannend</h2>
<p>Dat het nog spannend werd, had niemand voorzien. Maar Yates, die derde werd, kwam slechts elf tellen na Cataldo binnen. De Italiaan (Astana) bleef zijn landgenoot net voor in de sprint en vierde zijn grootste zege.</p>
<p>Bauke Mollema was met de twaalfde plek de beste Nederlander, met Roglic in zijn wiel kwam hij op 51 seconden van de winnaar de finish over in Como.</p>
<h2>'Deze dag kon niet slechter'</h2>
<p>"Alles kwam vandaag op het verkeerde moment", reageerde Jumbo-Visma-ploegleider Addy Engels na afloop. ''We hadden aan het einde van een afdaling Primoz net bevoorraad, toen we een plekje rechts van de weg zagen voor een snelle sanitaire stop. Net toen we weer instapten hoorden we op de wedstrijdradio dat Primoz een nieuwe fiets nodig had."</p>
<p>Tot overmaat van ramp belandde Roglic in de slotfase ook nog tegen de vangrail. "Dit was een dag die niet slechter kon. Knap dat Primoz zo kon doorvechten, we moeten even zien wat de schade is. Maar dit is een zware tik.''</p>
<p>Heel anders waren de emoties bij ritwinnaar Cataldo. 's Ochtends hoopte hij na twee zware dagen alleen maar aan het halen van de finish, aan het einde van de dag mocht hij na een lange vlucht de bloemen in ontvangst nemen.</p>
