---
layout: post
title: "Veelvraat Alaphilippe geraakt door gele trui: 'Zal dit nooit vergeten'"
date: Tue, 09 Jul 2019 06:30:49 +0200
category: sport
externe_link: "https://nos.nl/l/2292684"
feature_image: "https://nos.nl/data/image/2019/07/09/562190/1008x567.jpg"
---

<p>Met zeges in Strade Bianche, Milaan-Sanremo en de Waalse Pijl was Julian Alaphilippe de succesvolste renner van het voorjaar. De ritzege van maandag was alweer de elfde overwinning van het seizoen en de derde Touretappe van zijn carrière.</p>
<p>Je zou zeggen dat Alaphilippe inmiddels wel gewend is aan het erepodium, maar maandag in Épernay bleek dat cérémonies protocolaires allerminst een routineklusje zijn geworden voor de 27-jarige Fransman. Dat hij voor het eerst in zijn loopbaan de gele trui mocht aantrekken, maakte bij hem hevige emoties los.</p>
<p>"Het was een dag die ik nooit zal vergeten. Vorig jaar had ik ook veel emoties tijdens de Tour, maar dat ik op deze manier in de eerste week het geel pak, had ik nooit verwacht. Dit blijft me altijd bij."</p>
<p>Bekijk hieronder een interview met Alaphilippe in De Avondetappe.</p>
<p>Net als Mike Teunissen zaterdagavond na het veroveren van de beroemdste trui van het wielrennen, bleek ook Alaphilippe overdonderd door het feit dat hij zich in de gele trui mag hullen.</p>
<p>"Het dringt niet echt door, ik besef het nog niet. Dit is al een sterke emotie, maar dat ik morgen in het geel mag rijden, is heel bijzonder."</p>
<p>Bekijk in de carrousel hieronder het succesvolle voorjaar van Alaphilippe.</p>
<p>Met korte, venijnige klimmetjes die elkaar snel opvolgden had de derde etappe veel weg van een klassieker in het voorjaar. "Ik wist dat dit een etappe was die me goed zou liggen", zei Alaphilippe.</p>
<p>"Tijdens de laatste klim heb ik hard gewerkt. Ik had gedacht dat er een klein groepje weg zou rijden, maar na de afdaling had ik dertig seconden en zat ik gebeiteld."</p>
<h2>Sabreren met Alaphilippe</h2>
<p>Alaphilippe vierde zijn ritzege en gele trui op de parkeerplaats van het hotel met champagne. Dat had ook nauwelijks anders gekund na een overwinning in Épernay, de hoofdstad van de champagnestreek.</p>
<p>Voor de gelegenheid pakte hij er een sabel bij om de flessen te openen.</p>
<p>Bij Deceuninck-QuickStep waren de renners om meerdere redenen gelukkig. Alaphilippe natuurlijk vanwege zijn etappewinst, de Deen Kasper Asgreen omdat hij van geluk mag spreken dat hij vandaag weer kan opstappen.</p>
<p>Asgreen knalde in de finale op een verkeersbord. Hij kwam er zelf zonder al te erge verwondingen vanaf, maar zijn fiets brak door de klap in tweeën.</p>
