---
layout: post
title: "Kruijswijk geniet van podiumplaats: 'Een heel mooie beloning'"
date: Sun, 28 Jul 2019 22:01:59 +0200
category: sport
externe_link: "https://nos.nl/l/2295548"
feature_image: "https://nos.nl/data/image/2019/07/28/566952/1008x567.jpg"
---

<p>"Het is een beetje onwerkelijk dat ik het podium heb gehaald. Dat ik hier sta, is een heel mooie beloning."</p>
<p>Steven Kruijswijk gaat na de slotetappe van de Tour de France en de podiumceremonie de geschiedenisboeken in als de nummer drie van de Tour de France.</p>
<p>Volgens ploegleider Merijn Zeeman is het de bekroning op de carrière van de Brabander. "Tot nu toe ben ik het daar mee eens."</p>
<h2>'Speciaal gevoel dat ik er mag staan'</h2>
<p>"Ik ben heel erg trots, maar we gaan proberen nog een treetje hoger te staan. En het liefst twee treetjes", zegt Kruijswijk na de huldiging op de Champs-Élysées.</p>
<p>"Dit is waarvoor je het doet. Het is heel lastig om dit podium te bereiken, zeker als je hoort welke Nederlanders er gestaan hebben. Het geeft een heel speciaal gevoel dat ik in dat rijtje mag staan."</p>
<p>In de laatste Touretappe worden de klassementsmannen niet meer aangevallen, maar desondanks had de Jumbo-Visma-renner geen eenvoudige dag.</p>
<p>"Ik ben blij dat het erop zit en dat het definitief is. Ik was alleen maar aan het opletten dat ik niet lek zou rijden en dat ik veilig over de streep zou komen."</p>
<p>Kruijswijk werd direct na de rit gefeliciteerd door zijn meesterknecht Laurens De Plus, die drie weken lang beulswerk heeft geleverd om zijn kopman goed gepositioneerd te houden.</p>
<p>"Hij is denk ik heel blij voor mij, dat is alleen maar mooi om te zien. Hij heeft een groot aandeel in mijn podiumplek." En blij is De Plus zeker. "Steven heeft hier heel zijn carrière voor geknokt. Nu staat hij op het podium in de Tour. Zie hem stralen."</p>
<p>Dat zijn ploeggenoot Dylan Groenewegen er niet in slaagde de etappe te winnen noemt Kruijswijk 'zonde', "maar we hebben veel reden om blij te zijn."</p>
