---
layout: post
title: "Sagan boekt met overmacht twaalfde etappezege in Tour"
date: Wed, 10 Jul 2019 17:32:45 +0200
category: sport
externe_link: "https://nos.nl/l/2292901"
feature_image: "https://nos.nl/data/image/2019/07/10/562547/1008x567.jpg"
---

<p>Wielrenner Peter Sagan heeft de vijfde etappe van de Tour de France op zijn naam geschreven. De Slowaakse groenetruidrager van Bora komt na 175,5 kilometer als eerste aan in Colmar.</p>
<p>Het is na een tweede plaats in de eerste etappe en een vierde en vijfde plek zijn eerste zege deze Ronde van Frankrijk en zijn twaalfde in zijn Tourloopbaan. In zijn kielzog finisht Wout van Aert van Jumbo-Visma als tweede, waarmee hij zes bonificatieseconden bij elkaar raapt.</p>
<p>De Belg Van Aert behoudt ook zijn tweede plaats in het algemeen klassement, nu op veertien seconden van geletruidrager Julian Alaphilippe. Zijn ploeggenoot Steven Kruijswijk bezet nog altijd plaats drie (+0,25).</p>
<p>Na drie mislukte aanvallen slaagden vier renners erin een gaatje van twee minuten te slaan met het peloton: leider in het bergklassement Tim Wellens (Lotto-Soudal), Mads Würtz Schmidt (Katusha), Simon Clarke (Education First) en Toms Skujins (Trek).</p>
<p>Vrijgelaten door het peloton met een voorsprong van twee minuten beklommen de vier de Côte de Grendelburch (derde categorie) en de Côte Haut-Koeningsbourg (tweede categorie), waar de Belg Wellens twee keer als eerste boven aankwam en zodoende puntjes voor de bolletjestrui bij elkaar sprokkelde.</p>
<p>De vooraf voorspelde avontuurlijke rit werd pas interessant toen koers werd gezet richting de voorlaatste klim. De Bora-ploeg schroefde onder leiding van Maximilian Schachmann het tempo in het peloton op en het verschil met de koplopers werd teruggebracht tot een minuut.</p>
<h2>Stoute schoenen</h2>
<p>Skujins trok op 37 kilometer van de streep de stoute schoenen aan en liet Wellens, Clarke en de eerder al afgehaakte Würtz achter zich. Maar de Letse liefhebber van de Elfstedentocht en aardappelen werd, nadat hij nog als eerste boven was gekomen op de Côte de Trois-Épis, nog voor de flanken van de slotklim opgeslokt door het peloton.</p>
<p>In de vijftien kilometer lange afdaling richting de finish zochten de strijders om het dagsucces, zoals geletruidrager Alaphilippe, Sagan, Greg Van Avermaet en Michael Matthews, hun plekje voorin. Met een massasprint zonder de echte sprintkanonnen tot gevolg.</p>
<p>Bekijk hieronder in de carrousel de interviews met winnaar Peter Sagan, nummer twee Wout van Aert en de nummer drie in het klassement, Steven Kruijswijk:</p>
