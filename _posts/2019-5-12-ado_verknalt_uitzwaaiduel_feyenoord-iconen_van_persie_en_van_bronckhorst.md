---
layout: post
title: "ADO verknalt uitzwaaiduel Feyenoord-iconen Van Persie en Van Bronckhorst"
date: Sun, 12 May 2019 16:26:46 +0200
categories: 
- sport 
- voetbal 
externe_link: "https://nos.nl/l/2284263"
feature_image: "https://nos.nl/data/image/2019/05/12/549412/1008x567.jpg"
---

<p>Het had zo'n mooie middag moeten worden, waarop aanvoerder Robin van Persie en trainer Giovanni van Bronckhorst afscheid namen van De Kuip met een klinkende Feyenoord-zege, liefst met één of meer treffers van eerstgenoemde. ADO Den Haag wenste echter niet mee te werken: 0-2.</p>
<p>Van Persie leek vastbesloten zich te doen gelden in zijn 593ste en laatste wedstrijd als prof. De 35-jarige spits deed voor rust van zich spreken met onder meer een kopbal op de paal en een acrobatisch schot dat een metertje naast zeilde.</p>
<p>Een goal van Oranje's topscorer aller tijden, daar waar alle aanwezige Feyenoord-fans op hoopten, bleef echter uit en kort voor het einde van de eerste helft stal Erik Falkenburg plots Van Persie's spotlights. De ADO-aanvaller kopte raak uit een hoekschop van Abdenasser El Khayati (0-1).</p>
<h2>Goal Becker na rust</h2>
<p>Ook na rust was Van Persie actief, zoekend naar zijn afscheidsgoal, maar wederom viel de treffer aan de andere kant. Sheraldo Becker werd gevonden na een puike counter en de aanvaller rondde beheerst af (0-2).</p>
<p>Een diepdonker afscheid van 'legendes' Van Persie en Van Bronckhorst - aldus de Feyenoord-aanhang op een spandoek voor aanvang - tekende zich daarmee af. Passend in het treurige seizoen van Feyenoord, maar de carrière van Van Persie en de vier succesvolle jaren van Van Bronckhorst onwaardig.</p>
<p>ADO had daar echter maling aan en was zelfs nog dicht bij de 0-3, met een schot op de paal van El Khayati. Ook Jeremiah St. Juste was nog dicht bij een goal, kort voor tijd, maar de inzet van de Feyenoorder belandde via een ADO-rug op de paal.</p>
<p>In blessuretijd volgde toch nog een mooi moment voor Van Persie. De spits kreeg bij zijn publiekswissel niet alleen applaus van de fans, maar ook van alle andere spelers op het veld - die een erehaag vormden - en de reserves en technische staf van zowel Feyenoord als ADO.</p>
<p>Feyenoord sluit woensdag de competitie af in Sittard. Zonder Van Persie, die reist niet mee naar Limburg.</p>
