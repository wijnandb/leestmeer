---
layout: post
title: "Zo werd Dave tweede op het WK (en miljonair) na een jaar Fortnite-spelen"
date: Sun, 28 Jul 2019 18:11:28 +0200
category: tech
externe_link: "https://nos.nl/l/2295514"
feature_image: "https://nos.nl/data/image/2019/07/28/566882/1008x567.jpg"
---

<p>Het is februari 2018 als Dave Jong, online bekend als Rojo en dan pas 20 jaar, voor het eerst Fortnite opstart. Anderhalf jaar later staat hij bij het WK Fortnite in New York met een beker in zijn hand en is hij ruim een miljoen dollar rijker. Hoe is hij zo ver gekomen?</p>
<p>Gedronken heeft Dave niet na zijn tweede plaats, afgelopen nacht, want dat doet hij al twee jaar niet meer. Wel staat er voor vandaag een rustig etentje met zijn moeder en zus - allebei mee naar New York - op het programma. Even bijkomen van alle hectiek.</p>
<p>Want hectisch was het. Een stadion met bijna 23.000 mensen, miljoenen kijkers en de kans om niet alleen heel veel geld te verdienen, maar ook in een keer één van de bekendste Nederlandse gamers ooit te worden.</p>
<p>Toch blijft Dave eigenlijk altijd rustig. Zowel voor als na de wedstrijd is hij kalm en gefocust. Een topsportmentaliteit, die hij misschien wel heeft geleerd toen hij op hoog niveau voetbalde bij Hollandia, in de buurt van zijn woonplaats Andijk in Noord-Holland. Vanwege blessures moest hij daar stoppen, terwijl er kansen lagen voor een profcarrière.</p>
<p>Zenuwen had hij inderdaad niet, zei Dave vannacht:</p>
<p>Online heet Dave Rojo, naar zijn rode haar. Gamen doet hij al heel lang. "Net zoals veel mensen van mijn generatie begon ik ooit met Pokémon. Daarna werd het FIFA 2005, op de eerste console die ik van mijn ouders kreeg."</p>
<p>Met Fortnite begon hij pas vorig jaar februari, tijdens de battle royale-hype. Een nieuwe spelvorm, waarbij je met een hoop spelers tegelijk ergens wordt gedropt en als enige moet zien over te blijven. "Een maat van me speelde PUBG, een ander battle royale-spel. Maar PUBG kostte 30 euro en dat wilde ik niet meteen uitgeven, dus begon ik met maar het Fortnite, wat gratis is."</p>
<p>"Eerst dacht ik: nee, dit ziet eruit als een spel voor kinderen. In PUBG heb je echt wapens, auto's, dat is veel realistischer. Dat vind ik mooi, maar Fortnite draait naast het schieten ook heel erg om het bouwen. Nu vind ik dat veel leuker."</p>
<h2>Heel, heel, heel veel spelen</h2>
<p>Dave was in het begin naar eigen zeggen "dramatisch slecht" in het spel. Maar hij werd beter en toen hij online zag dat er toernooien bestaan waarmee je geld kon verdienen, ging de bal rollen. "Ik dacht: zij zijn niet heel veel beter dan ik, dus dat kan ik ook. Toen ben ik heel veel gaan spelen."</p>
<p>En heel veel spelen, betekent ook echt heel veel spelen. "Ik doe het acht, soms wel tien uur per dag. Je moet wachten tot mensen online zijn, dus ik speel meestal tot een uur of vier 's nachts. Dan kom ik rond twee uur mijn bed uit en ga ik ontbijten, sporten, avondeten en weer spelen. Natuurlijk zijn er dagen dat ik liever wat anders doe, maar dan moet je toch trainen, anders word je niet beter."</p>
<p>Dave woont nog bij zijn moeder, gewoon thuis. "Ik had al aan haar verteld dat ik wilde dat ze mee zou gaan als we het zouden halen. Toen het zover was, ben ik naar beneden gaan. Ik zei: mam, ik denk dat je een paar vrije dagen moet nemen van je werk."</p>
<p>"En nu zijn we hier."</p>
