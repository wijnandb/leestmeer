---
layout: post
title: "Krajicek voorspelt: 'Djokovic bepaalt wie Wimbledon wint'"
date: Sun, 14 Jul 2019 08:12:54 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/PKpWJ6YUNTg/2293401"
feature_image: "https://nos.nl/data/image/2019/07/14/563350/1008x567.jpg"
---

<p>Na de klassieker tussen Roger Federer en Rafael Nadal in de halve finales, krijgen tennisfans ook de Wimbledon-finale die het meest prestigieuze tennistoernooi ter wereld verdient: Novak Djokovic tegen Roger Federer.</p>
<p>Richard Krajicek won Wimbledon in 1996. In de eenzijdige finale won hij met 6-3, 6-4 en 6-3 van de Amerikaan Malivai Washington. De Nederlandse oud-winnaar was de afgelopen dagen in Londen en zag zowel partijen van Federer (acht Wimbledon-titels) als Djokovic (vier titels).</p>
<p>"Voor Federer is het de grootste kans in tijden om Djokovic in Londen te verslaan", aldus Krajicek. "Djokovic is namelijk niet in topvorm en daarom kan het vandaag een heel mooie finale worden."</p>
<p>In zijn twaalfde Wimbledon-finale kan de bijna 38-jarige Zwitser de oudste tennisser met een grandslamtitel worden. Maar de vorige twee finales tussen beide topspelers werden gewonnen door Djokovic.</p>
<p>De 32-jarige nummer een van de wereld uit Servië heeft ook nu de sleutel in handen, aldus Krajicek. "Andere spelers zeggen dat ook. Federer is een ongelooflijke tennisser, maar Djokovic bepaalt wie Wimbledon wint. Is hij goed, dan is hij onoverwinnelijk. Zelfs Rafael Nadal heeft dat eens gezegd. Maar het is de vraag of Djokovic vandaag zijn topniveau haalt."</p>
<p>Volgens Krajicek is wisselvalligheid de achilleshiel van de Servische titelverdediger. "Dat is ook het grote verschil tussen Federer en Djokovic. Federer heeft al twintig jaar een constant hoog niveau, terwijl het niveau van Djokovic veel meer op en neer golft."</p>
<p>Kansloos is Federer dan ook niet. "Zeker niet als Djokovic geen up, maar een down heeft in de finale."</p>
<p>Krajicek denkt dat het publiek ook een rol kan spelen in het verloop van de finale. "De toeschouwers zullen voor Federer zijn. Aan publiek dat hij niet op zijn hand heeft, kan Djokovic zich wel eens ergeren. Dat zag je ook in de halve finale tegen Bautista Agut."</p>
<p>"Federer speelt misschien mooier, heeft meer titels op zijn palmares en heeft een grotere carrière, maar qua tennis is Djokovic de beste", is Krajicek stellig. "Daarom denk ik dat Djokovic wint. Maar wel na een vijfsetter."</p><img src="http://feeds.feedburner.com/~r/nossporttennis/~4/PKpWJ6YUNTg" height="1" width="1" alt=""/>
