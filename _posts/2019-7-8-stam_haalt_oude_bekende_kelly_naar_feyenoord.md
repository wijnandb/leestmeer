---
layout: post
title: "Stam haalt oude bekende Kelly naar Feyenoord"
date: Mon, 08 Jul 2019 18:31:03 +0200
category: sport
externe_link: "https://nos.nl/l/2292633"
feature_image: "https://nos.nl/data/image/2019/07/08/562113/1008x567.jpg"
---

<p>Liam Kelly is de derde nieuwe speler deze zomer voor Feyenoord. De 23-jarige Ier komt over van het Engelse Reading, waar hij ook al samenwerkte met de huidige Feyenoord-coach Jaap Stam.</p>
<p>Tussen 2016 en 2018 zwaaide Stam de scepter bij de club uit het Championship, het tweede profniveau in Engeland. Onder Stam was Kelly een basisspeler, maar na het ontslag van Stam verdween de middenvelder uit het eerste elftal.</p>
<p>Stam is blij met de hereniging: "Liam is een technisch verfijnde speler met veel potentie. Iemand die goed past bij de manier waarop wij willen gaan voetballen."</p>
<p>Vanwege het vertrek van Tonny Vilhena en Jordy Clasie was Feyenoord dringend op zoek naar een middenvelder. Eerder trokken de Rotterdammers al aanvaller Luciano Narsingh en doelman Nick Marsman aan.</p>
<p>Mogelijk komt daar ook Leroy Fer bij. De middenvelder is transfervrij en traint mee met de selectie van Stam.</p>
