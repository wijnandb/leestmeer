---
layout: post
title: "Opluchting en blijdschap, maar ook kritiek na steun bonden voor pensioenakkoord"
date: Sat, 15 Jun 2019 16:22:56 +0200
categories: 
- financieel 
- economie 
externe_link: "https://nos.nl/l/2289178"
feature_image: "https://nos.nl/data/image/2019/06/15/556951/1008x567.jpg"
---

<p>Politici en vertegenwoordigers van maatschappelijke organisaties reageren overwegend positief op het besluit van leden van vakbonden FNV en CNV om in te stemmen met het pensioenakkoord.</p>
<p>Premier Rutte noemt het goed en belangrijk nieuws voor Nederland als het akkoord doorgaat. Volgens hem ligt er een afgewogen pakket, dat de wensen van alle partijen zo goed mogelijk beantwoordt, zonder dat iemand helemaal zijn zin krijgt. Hij hoopt dat het wetsvoorstel om de AOW-leeftijd aan te passen, zo snel mogelijk kan worden behandeld. "Daar worden alle voorbereidingen voor getroffen."</p>
<p>Ook minister Koolmees reageert verheugd op de instemming door FNV en CNV. "We hebben een goed akkoord voor een toekomstbestendig pensioenstelsel, Daarom ben ik erg blij met deze uitslag." Koolmees hoopt dat ook vakbond VCP akkoord gaat: "Dan kunnen we met de sociale partners beginnen met de uitwerking".</p>
<p>Uit de regeringsfracties komen soortgelijke reacties: zij benadrukken de ruime steun. Ook de oppositiepartijen GroenLinks en PvdA, die zich eerder al achter de afspraken schaarden, spreken van goed nieuws. GroenLinks-leider Klaver benadrukt dat mensen in zware beroepen eerder kunnen stoppen met werken. Hij vindt dat de politiek nu snel moet regelen dat de AOW-leeftijd wordt bevroren. Ook PvdA-leider Asscher zegt het kabinet aan zijn beloften te zullen houden.</p>
<h2>Kritische reacties</h2>
<p>PVV-leider Wilders is juist teleurgesteld. Volgens hem worden de pensioenbelangen verkwanseld. Hij vindt het "gekkenwerk" dat "285.000 mensen van de FNV plus nog van wat andere bonden voor 17 miljoen Nederlanders beslissen dat de AOW-leeftijd naar 67 gaat en nog hoger".</p>
<p>Ook de SP vindt dat een beter akkoord nodig is. Partijleider Marijnissen benadrukt dat de AOW-leeftijd blijft doorstijgen en volgens haar zijn er niet genoeg garanties dat mensen met een zwaar beroep op tijd kunnen stoppen met werken. "Wij zullen voorstellen blijven doen voor een eerlijk pensioen", voegt ze eraan toe.</p>
<p>50Plus-voorman Krol zegt dat het democratisch proces bij de FNV zijn beloop heeft gehad, maar hij betreurt de uitslag. Volgens hem wordt het grootste probleem, "de absurd lage rekenrente", niet opgelost. Krol vindt dat we "door de ongedekte cheques van het pensioenakkoord niet weten waar nu ja tegen hebben gezegd". 50Plus zal zich blijven inzetten voor een goed ge√Øndexeerd pensioen.</p>
<h2>Werkgevers</h2>
<p>Werkgeversorganisaties MKB-Nederland, VNO-NCW en LTO Nederland reageren verheugd met het instemmen van FNV en CNV met het pensioenakkoord. "Nu komt het aan op snelle en zorgvuldige uitvoering van de gemaakte afspraken vanuit de stuurgroep van vakbonden, werkgevers en overheid, zodat mensen - ook diegenen die kritisch zijn over het akkoord- snel de positieve effecten gaan merken", staat in een verklaring.</p>
<p>De werkgevers hopen dat ook de leden van de Vakcentrale voor Professionals (VCP) dinsdag achter het akkoord staan.</p>
<h2>ANBO</h2>
<p>Ouderenbond ANBO is opgelucht dat FNV het akkoord heeft aanvaard. "Ik ben heel blij dat deze stap is genomen", zegt directeur-bestuurder Liane den Haan. "Het verwerpen van het akkoord in 2010 heeft ons negen jaar stilgezet, met als gevolg dat de pensioenen 15 tot 20 procent minder waard zijn geworden. Nu moeten we doorpakken."</p>
<p>FNV-voorzitter Busker is blij met het besluit van zijn vakbond. "Hiermee wordt het vertrouwen van jonge mensen in het pensioenstelsel hersteld."</p>
