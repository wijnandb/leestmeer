---
layout: post
title: "Van de Sanden prolongeert met Lyon Champions League-titel"
date: Sat, 18 May 2019 20:17:33 +0200
categories: 
- sport 
- voetbal 
externe_link: "https://nos.nl/l/2285292"
feature_image: "https://nos.nl/data/image/2019/05/18/550959/1008x567.jpg"
---

<p>De Europese hegemonie van Olympique Lyonnais duurt voort. Net als de afgelopen drie jaar waren de Fransen de sterksten in de finale van de Champions League voor vrouwen. In Boedapest liet Lyon geen spaan heel van FC Barcelona: 4-1.</p>
<p>De Noorse sterspeelster Ada Hegerberg stal bij Lyon de show met een hattrick, maar ook Shanice van de Sanden was belangrijk. De Oranje-international stond met twee assists aan de basis van de helft van de Franse doelpuntenproductie. Daarmee herhaalde ze bijna haar kunststukje van vorig seizoen, toen Van de Sanden in de finale liefst drie assists voor haar rekening nam.</p>
<p>De afstraffing voor Barcelona betekent ook dat Lieke Martens nog moet wachten op haar eerste Champions League-winst. Martens stond vanaf het begin binnen de lijnen bij de Spaanse ploeg, terwijl Stefanie van der Gragt tien minuten voor tijd inviel.</p>
<h2>Snel beslist</h2>
<p>Op dat moment was er voor Barcelona al niets meer te winnen. Al na een half uur was Lyon uitgelopen naar een 4-0 voorsprong en was de finale beslist.</p>
<p>De Fransen gaven in het begin flink gas en dat leidde na vijf minuten tot een doelpunt van de Duitse Dzsenifer Marozs√°n. Van de Sanden fungeerde bij de openingstreffer als aangever. Niet veel later bediende ze Hegerberg, die voor 2-0 zorgde.</p>
<p>Vervolgens wist de Noorse aanvalster binnen het half uur nog twee keer te scoren. Daarmee werd Hegerberg de eerste speelster met een hattrick in de finale van de Champions League.</p>
<h2>Geen magische comeback</h2>
<p>In de tweede helft kon Barcelona het tij niet meer keren. Martens kreeg nog een grote kans, maar schoot van dichtbij naast.</p>
<p>Een paar minuten voor tijd was de Oranje-international nog wel belangrijk bij de eretreffer voor FC Barcelona. Op aangeven van Martens schoot Asisat Oshoala de 4-1 binnen.</p>
<h2>Op naar het WK</h2>
<p>Met de Champions League-winst op zak meldt Van de Sanden zich ongetwijfeld met een goed gevoel bij het Nederlands elftal, dat zich gaat voorbereiden op de start van het WK. Martens en Van der Gragt zullen hopen dat zij met Oranje de kater van de verloren finale weg kunnen spoelen.</p>
