---
layout: post
title: "Wekdienst 27_06: Rutte op reis in China en hoe zit het met het ultrafijnstof bij Schiphol?"
date: Thu, 27 Jun 2019 06:58:48 +0200
category: binnenland
externe_link: "http://feeds.nos.nl/~r/nosnieuwsbinnenland/~3/TrGzqdUX2E8/2290859"
feature_image: "https://nos.nl/data/image/2019/06/27/559436/1008x567.jpg"
---

<p>Goedemorgen! Premier Rutte is in Peking om te praten over onze China-strategie, de koning opent een nieuw Moluks en Indisch museum en hoe zit het met het ultrafijnstof bij Schiphol?</p>
<p>De dag begint in de kustgebieden bewolkt door lage bewolking van zee. Het wordt daar ongeveer 19 graden. Verder landinwaarts loopt het kwik op tot 26 graden. De dagen hierna blijft het grotendeels zonnig en loopt de temperatuur weer verder op.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Premier Rutte is vandaag in Peking. Hij praat daar onder andere met de Chinese premier over de handelsoorlog tussen China en de VS en de China-strategie van Nederland. In Den Haag opent koning Willem-Alexander Museum Sophiahof over het Indisch en Moluks verleden. De Nederlands-Indische gemeenschap is niet onverdeeld positief over het nieuwe museum. En vandaag wordt meer bekend over ultrafijnstof bij Schiphol. Het RIVM publiceert een onderzoek naar de gevolgen voor omwonenden. </p>
<h2>Wat heb je gemist?</h2>
<p>Er is weer een probleem gevonden bij de Boeing 737 MAX. Het zou opnieuw om een computerfout gaan, maar volgens experts is het niet duidelijk of het probleem met betere software kan worden opgelost.</p>
<p>De toestellen staan sinds maart aan de grond, omdat er eerder ook al softwareproblemen waren. Boeing werkt aan nieuwe software voor het MCAS, het systeem dat moet voorkomen dat de vliegtuigen overtrekken. Dat systeem speelde mogelijk een rol bij twee crashes met een 737 MAX in Indonesië en Ethiopië.</p>
<h2>Ander nieuws uit de nacht:</h2>
<p> Vijftien mensen zijn in een stadion in Madagascar omgekomen. Volgens de autoriteiten raakten ze in de verdrukking toen werd gevierd dat het land 59 jaar geleden onafhankelijk werd. In het Groningse Waterhuizen is een seksclub afgebrand. Door het vuur is de voorgevel van het pand ingestort. Over de oorzaak is nog niets bekend. Gemeenten hebben vorig jaar 8,5 miljard kilo afval ingezameld. Per inwoner van Nederland komt dat neer op 494 kilo, grofweg evenveel als de jaren ervoor, blijkt uit cijfers van het CBS. </p>
<h2>En dan nog even dit:</h2>
<p>In een documentaire vertelt ex-lid van de Hofstadgroep Jason Walters hoe hij in 2004 bij zijn arrestatie in het Haagse Laakkwartier werd neergeschoten door de politie. Nadat hij drie agenten verwondde met een granaat, duurde het tien uur voor hij kon worden aangehouden.</p>
<p>In The good terrorist vertelt Walters voor het eerst uitgebreid in beeld over hoe hij radicaliseerde, en hoe hij die ideologie weer afzwoer. Maar Walters liet niet het achterste van zijn tong zien, zegt documentairemaker Robert Oey. "Ik botste toch op een soort ultiem verzet", beschrijft hij de gesprekken.</p>
<p>De documentaire is vanaf vandaag te zien in verschillende bioscopen.</p>
<p>Fijne dag!</p><img src="http://feeds.feedburner.com/~r/nosnieuwsbinnenland/~4/TrGzqdUX2E8" height="1" width="1" alt=""/>
