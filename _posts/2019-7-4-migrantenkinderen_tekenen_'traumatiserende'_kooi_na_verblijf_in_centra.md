---
layout: post
title: "Migrantenkinderen tekenen 'traumatiserende' kooi na verblijf in centra"
date: Thu, 04 Jul 2019 09:15:48 +0200
category: nieuws
externe_link: "https://nos.nl/l/2291937"
feature_image: "https://nos.nl/data/image/2019/07/04/561060/1008x567.jpg"
---

<p>Drie kinderen van 10 en 11 jaar oud maakten bovenstaande tekening van hun verblijf in een Amerikaans detentiecentrum. Nadat ze de grens met Mexico waren overgestoken, werden ze gescheiden van hun ouders en opgesloten. Dat gebeurt al langer in de Verenigde Staten, maar het opsluiten van kinderen gebeurt steeds vaker. Nadat ze waren vrijgelaten, maakten de kinderen de tekening.</p>
<p>Die werd door de Amerikaanse vereniging voor kinderartsen gedeeld met NBC News. "Kinderen horen niet in deze detentiecentra te zitten," zei Sara Goza, aankomend directeur van die organisatie. De vereniging waarschuwde al eerder voor de traumatiserende omstandigheden in de centra. "Het is niet veilig voor kinderen om tijd door te brengen in deze faciliteiten."</p>
<h2>Concentratiekampen</h2>
<p>Er zijn al meerdere kinderen gestorven in de detentiecentra. "Meer kinderen zullen sterven als we niet zorgen dat elk kind dat in hechtenis wordt genomen door een kinderarts wordt gezien," zei Goza, die een aantal van de faciliteiten bezocht.</p>
<p>Onlangs bezochten ook verschillende Democratische congresleden de migrantencentra. Daar zagen ze dat migranten uit toiletten moeten drinken, niet mogen douchen en op betonnen vloeren moeten slapen.</p>
<p>Mensonterende omstandigheden, zei congreslid Alexandria Ocasio-Cortez. Ze vergeleek de centra met concentratiekampen, wat haar op forse kritiek kwam te staan van onder meer het Holocaust Memorial Museum. Honderden Holocaust- en genocidewetenschappers ondertekenden daarna een open brief aan het museum om het Democratische Congreslid te steunen.</p>
