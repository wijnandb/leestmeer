---
layout: post
title: "Belgisch festival Vestiville wordt debacle, organisatoren opgepakt"
date: Sat, 29 Jun 2019 09:04:25 +0200
category: cultuur
externe_link: "https://nos.nl/l/2291175"
feature_image: "https://nos.nl/data/image/2019/06/29/559882/1008x567.jpg"
---

<p>De Belgische politie heeft de organisatoren van Vestiville opgepakt. De drie werden gisteravond gearresteerd nadat het driedaagse festival op het allerlaatste moment afgelast werd. Ze worden verdacht van oplichting, witwassen en misbruik van vertrouwen.</p>
<p>De organisatie van het festival bleek gisteren niet in orde. Vooral over de veiligheid van artiesten en het publiek maakten de autoriteiten zich zorgen. Er waren niet voldoende nooduitgangen en beveiligers. Ook bij de ehbo-faciliteiten werden vraagtekens gezet. "Ik had geen andere keuze", reageerde de burgemeester van Lommel tegen de VRT. "Ik wil morgen geen enkele ouder vertellen dat zijn of haar kind iets is overkomen op een onveilig festival."</p>
<p>Die mededeling kwam op het allerlaatste moment. Bezoekers stonden toen al urenlang voor de ingang van het terrein te wachten. Ze konden niet naar binnen en werden niet geïnformeerd over de stand van zaken. Daarna ontstond er veel onrust. Bezoekers werden boos en bestormden uiteindelijk het festivalterrein. Sommigen klommen daar op torens, dronken bier uit de tapkranen en sprongen op springkussens. Het terrein moest door de politie ontruimd worden.</p>
<p>Op Twitter staan beelden van de bestorming van het terrein:</p>
<p>Woordvoerder Tom Neys zei gisteren dat de organisatie zich "in zak en as" bevond, en dat een aantal zaken niet in orde waren. "Er moest nog opbouwwerk opgeruimd worden en water moest nog aangevuld worden. We hebben vanuit de productie vandaag nog hard gewerkt om een aantal zaken in orde te maken. Het zag er goed uit." Headliners van het hiphopfestival waren Cardi B, ASAP Rocky, Meek Mill, Migos en Ja Rule.</p>
<p>Die laatste was ook betrokken bij het spraakmakende Fyre Festival op de Bahama's in 2017. Dat exclusieve feestje liep uit op een ramp en daar verschenen twee documentaires over. De bedenker van het festival zit nu een celstraf van zes jaar uit voor fraude. Op sociale media leggen veel mensen de link tussen de twee festivals. "Toch een kleine oproep aan iedereen op #Vestiville: blijven filmen! Netflix heeft beelden nodig voor zijn documentaire Vestiville", twittert iemand.</p>
<p>Kort na het falen van Vestiville werden de drie organisatoren gisteren opgepakt. Ze zijn de hele nacht verhoord, meldt Het Laatste Nieuws. Tot bekentenissen kwam het niet.</p>
<p>In aanloop naar het festival waren er al twijfels ontstaan over de haalbaarheid. De grote artiesten die op het programma stonden, treden niet vaak op zo'n relatief klein festival op. Ook bleken meerdere artiesten ook geboekt te zijn op andere locaties. Cardi B zou bijvoorbeeld dit weekend op een cruiseschip in de Bahama's optreden, maar zondag ook naar België afreizen voor een set van 35 minuten.</p>
<p>Daarnaast bleken verschillende leveranciers voor het festival niet uitbetaald te worden, en trokken zij zich voordat het festival begon al terug. In een reactie heeft de organisatie laten weten dat alle tickets terugbetaald zullen worden, maar aan de financiële haalbaarheid van die verklaring wordt getwijfeld.</p>
