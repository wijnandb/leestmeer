---
layout: post
title: "'Deutsche Bank wil miljarden in bad bank'"
date: Mon, 17 Jun 2019 07:43:19 +0200
category: financieel
externe_link: "https://www.telegraaf.nl/financieel/1546158836/deutsche-bank-wil-miljarden-in-bad-bank"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/122984ce-90c3-11e9-9558-0255c322e81b.jpg"
---

<p class="intro">Deutsche Bank gaat een zogeheten 'bad bank' opzetten voor wel 50 miljard euro aan bezittingen die als erg risicovol worden beschouwd. Dat meldde de Britse zakenkrant Financial Times op basis van bronnen met kennis van de zaak.</p> <p>Het plan maakt naar verluidt onderdeel uit van een omvangrijke reorganisatie die topman Christian Sewing van Deutsche Bank voor ogen heeft. Onder de 'bad bank' zouden vooral langlopende derivaten komen te vallen, waardoor die niet meer tot de kernbezittingen behoren. Door juist die risicovolle bezittingen af te splitsen in een apart onderdeel kan Deutsche Bank zich beter richten op de kernactiviteiten.</p><p>Ook zou Sewing de activiteiten op het gebied van handel in aandelen en rentegerelateerde producten buiten continentaal Europa drastisch willen inkrimpen of zelfs helemaal schrappen, aldus meerdere ingewijden. De focus zou vooral moeten komen te liggen op vermogensbeheer en dienstverlening aan zakelijke klanten.</p><p>Sewing kondigt de ingreep mogelijk aan bij de halfjaarcijfers van Deutsche Bank eind juli. De grootste bank van Duitsland verkeert al langer in zwaar weer, met onder meer een gedaalde beurskoers, hoge boetes voor misstanden uit het verleden en grote ingrepen bij het personeelsbestand. Eerder dit jaar zag Deutsche Bank nog een fusie met Commerzbank mislukken.</p>
