---
layout: post
title: "Verstappen: 'Ik haal mijn voldoening uit optimaal presteren'"
date: Sat, 22 Jun 2019 18:03:16 +0200
categories: 
- sport 
- autosport 
externe_link: "https://nos.nl/l/2290199"
feature_image: "https://nos.nl/data/image/2019/06/22/558419/1008x567.jpg"
---

<p>De vierde plaats was maximaal. Dat besefte Max Verstappen zaterdagmiddag op het circuit Paul Ricard als geen ander. "Ik sta een plek hoger dan ik had verwacht. Dat komt omdat het bij Sebastian Vettel tegenzat", gaf de Nederlander na de kwalificatie voor de Grand Prix van Frankrijk ruiterlijk toe.</p>
<p>Verstappen en Red Bull hebben in Frankrijk de beschikking gekregen over een verbeterde motor van leverancier Honda, maar het gat met de dit jaar dominante bolides van Mercedes is nog steeds enorm.</p>
<h2>Kleine stap voorwaarts</h2>
<p>"De auto, het chassis, is minder dan vorig jaar. De motor is een kleine stap voorwaarts, hoewel je dat op dit circuit bijna niet ziet", keek de huidige nummer vier van het WK-klassement terug op de trainingen en de kwalificatie.</p>
<p>"Ik had dichter in de buurt van nummer drie Charles Leclerc kunnen zitten, maar de laatste bochten liepen niet lekker. Het voelde alsof er iets afbrak. We checken nu alles."</p>
<p>Verstappen miste grip in de trainingen, had ruzie met de banden; kortom er was nogal wat te verbeteren voor de kwalificatie en race. "Dit is geen makkelijk circuit voor ons. We verliezen veel op het rechte stuk, maar we halen ook niet alles uit de auto", constateerde de Nederlander. "Het is een groot gat, maar dat was het vorig jaar ook."</p>
<h2>Duel met Ferrari</h2>
<p>Toen finishte Verstappen als tweede. Zondag hoopt de Red Bull-coureur in elk geval het gevecht te kunnen aangaan met de Ferrari-wagens van Charles Leclerc (derde in kwalificatie en naast Verstappen op de grid) en Sebasitian Vettel, slechts zevende in de kwalificatie.</p>
<h2>Onverslaanbaar</h2>
<p>"Over Mercedes hoeven we het niet te hebben. Mercedes is onverslaanbaar. Ze hebben zo goed gescoord de eerste zeven wedstrijden dat het kampioenschap al voor hen is."</p>
<p>Ondanks die dominantie heeft Verstappen er dit seizoen toch plezier in. "Het gaat niet vervelen nu Mercedes domineert. Ik doe wat ik leuk vind. Ik haal mijn voldoening uit optimaal presteren."</p>
