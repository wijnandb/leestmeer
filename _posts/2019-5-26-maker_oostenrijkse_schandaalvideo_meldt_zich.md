---
layout: post
title: "Maker Oostenrijkse schandaalvideo meldt zich"
date: Sun, 26 May 2019 02:15:05 +0200
category: nieuws
externe_link: "https://nos.nl/l/2286321"
feature_image: "https://nos.nl/data/image/2019/05/26/552548/1008x567.jpg"
---

<p>Een Oostenrijkse advocaat zegt dat hij een van de makers is van de video die de Oostenrijkse regeringspartij FPÖ in de problemen heeft gebracht. Volgens de man gaat het om "een maatschappelijk project waarbij een onderzoeksjournalistieke aanpak is gebruikt". Er blijven echter veel vragen.</p>
<p>In de video uit 2017 is te zien hoe FPÖ'er Christian Strache spreekt met iemand die zich voordeed als het nichtje van een Russische oligarch. Hij doet de toezegging overheidsopdrachten toe te spelen in ruil voor steun in de verkiezingscampagne. Ook praat hij over het ontslaan van journalisten als de oligarch een belangrijke krant overneemt.</p>
<p>Een fragment uit het gesprek van 7 uur in een villa op Ibiza:</p>
<p>Enkele uren nadat het filmpje door Der Spiegel en de Süddeutsche Zeitung was gepubliceerd trad Strache af als vice-kanselier. Kort daarna stapte de FPÖ uit de Oostenrijkse coalitie. Morgen stemt het parlement over een motie van wantrouwen tegen ÖVP-kanselier Kurz.</p>
<p>Tot nu toe was niet bekend wie de makers van het filmpje waren, dat er professioneel uitziet. Daarom is ook niet duidelijk wat het motief ervoor is of waarom het nu opduikt. Wel schrijven Oostenrijkse media over geruchten dat het filmpje eerder aan de pers werd aangeboden "voor een bedrag met zeven cijfers".</p>
<p>In de Duitse en Oostenrijkse media wordt daarnaast gespeculeerd of het filmpje misschien bedoeld was om Strache zwart te maken of te chanteren of om druk uit te oefenen op de regering. Als bedenker van de undercoveractie worden politieke vijanden van de FPÖ, buitenlandse inlichtingendiensten of zelfs de georganiseerde misdaad genoemd.</p>
<p>De advocaat die zich nu meldt geeft geen details over het motief, wie er nog meer meewerkte of wie de operatie financierde. Wel zegt hij dat "door de reactie van de betrokken politicus de beelden een eigen leven zijn gaan leiden". Hij stelt dat hij niks strafbaars heeft gedaan. </p>
<p>Strache is daarvan niet overtuigd. Hij heeft inmiddels aangifte gedaan tegen drie personen van wie hij vermoedt dat ze betrokken waren bij het maken van de video, onder wie de Oostenrijkse advocaat. Waar hij hen precies van verdenkt, meldde hij niet. "Dat is nu aan de autoriteiten."</p>
