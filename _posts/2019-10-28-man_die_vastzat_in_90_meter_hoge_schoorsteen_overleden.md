---
layout: post
title: "Man die vastzat in 90 meter hoge schoorsteen overleden"
date: Mon, 28 Oct 2019 16:15:18 +0100
category: buitenland
externe_link: "http://feeds.nos.nl/~r/nosnieuwsbuitenland/~3/qXEajPAQ6yk/2308052"
feature_image: "https://nos.nl/data/image/2019/10/28/588097/1008x567.jpg"
aantal: 152
unieke: 106
bron: "NOS"
---

<p>De man die sinds vannacht ondersteboven aan een 90 meter hoge schoorsteen hing in de Britse stad Carlisle, is overleden. Reddingswerkers bereikten de man aan het einde van de middag, maar konden niets meer voor hem betekenen. </p>
<p>De man van in de 50 is afgelopen nacht vermoedelijk zelf in de schoorsteen geklommen. Waarschijnlijk kwam hij vast te zitten aan zijn kleding. Omwonenden hoorden de man vannacht schreeuwen; rond 02.30 uur waren de eerste hulpdiensten ter plaatse.</p>
<p>Eerder vandaag werd geprobeerd de man met behulp van een helikopter te bevrijden, maar volgens de woordvoerder bleek dat op het laatste moment niet mogelijk. Daarop werden bedrijven met hoogwerkers van 90 meter gevraagd zich te melden.</p>
<p>Al sinds de middag reageerde de man niet meer op de hulpdiensten. "De temperaturen zijn goed, maar omdat de man al zo lang niet heeft gereageerd, maken we ons zorgen", zei een woordvoerder toen.</p><img src="http://feeds.feedburner.com/~r/nosnieuwsbuitenland/~4/qXEajPAQ6yk" height="1" width="1" alt=""/>
