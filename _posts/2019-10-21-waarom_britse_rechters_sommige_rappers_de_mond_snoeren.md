---
layout: post
title: "Waarom Britse rechters sommige rappers de mond snoeren"
date: Mon, 21 Oct 2019 22:57:54 +0200
category: cultuur
externe_link: "https://nos.nl/l/2307152"
feature_image: "https://nos.nl/data/image/2019/10/21/586581/1008x567.jpg"
aantal: 646
unieke: 391
bron: "NOS"
---

<p>Over booj (heroïne) of kitty (een drugsverslaafde) rappen zit er niet meer in voor de 20-jarige Rico Racks uit Londen. Vijf jaar lang mag hij bepaalde drugsgerelateerde straattaal niet meer gebruiken in zijn raps. Dit rechtbankvonnis is opmerkelijk vanuit Nederlands perspectief, maar een stuk minder vanuit Brits oogpunt.</p>
<p>De rechtelijke macht in het Verenigd Koninkrijk heeft het hiphop-subgenre drill al langer in het vizier. Vorig jaar oordeelde een Britse rechter dat de gewelddadige en uitdagende videoclips van deze muziekstijl op YouTube bijdragen aan escalerend bendegeweld in Londen. De directe aanleiding was de dood van een 22-jarige producer, die door 14 messteken om het leven kwam.</p>
<p>Al jaren kampt Groot-Brittannië met knife crime, messengeweld. Het aantal incidenten in Engeland en Wales is in vijf jaar tijd enorm gestegen. Van 23.945 tot 43.516, meldde de BBC afgelopen zomer.</p>
<p>De NOS sprak eerder met Sephton, die jarenlang in een bende in Londen zat en zijn verhaal wilde vertellen:</p>
<p>Landelijk komen in de Britse hoofdstad de meeste mensen om het leven door vuur- en steekwapengeweld. De autoriteiten daar proberen op allerlei manieren om het tij te keren. Bijvoorbeeld door drill rappers beperkingen op te leggen. En door goed te luisteren wat ze nou precies zeggen.</p>
<p>Eerder deze maand werd de leider van de C17-bende veroordeeld nadat de politie een 'rapvertaler' had ingeschakeld. Die kon bevestigen dat de man in een video had gedreigd om rivaliserende bendeleden neer te schieten. Terwijl het C17 al door de rechter was verboden om bedreigingen, geweld of andere criminele activiteiten te uiten of verheerlijken in audio of video.</p>
<p>Al deze genoemde zaken zijn eerder regel dan uitzondering in een drill-nummer. "Het is een vrij agressieve rapvorm", zegt muziekjournalist Dirk Baart in Nieuws en Co op NPO Radio 1.</p>
<p>Het genre is ongeveer tien jaar geleden ontstaan in de Amerikaanse stad Chicago. Van daaruit is het overgewaaid naar het Verenigd Koninkrijk, waar het zeer populair is. De beats zijn vrij monotoon en de teksten gaan vaak over drugs, geweld en bedreigingen aan andere groepen.</p>
<p>Hiphopartiest Chief Keef uit Chicago wordt gezien als een van de eerste drill rappers:</p>
<p>In deze clip is iedereen herkenbaar in beeld. Maar de meer underground-rappers in het genre dragen vaak een bivakmuts in hun clips. Vooral als de dreigementen aan rivaliserende groepen erg expliciet worden. </p>
<p>Vanwege de provocerende teksten zijn bepaalde nummers zelfs illegaal om live te spelen voor sommige drill-artiesten in Londen. Zo dreigde voor het duo Skengdo en AM negen maanden cel nadat ze Attempt 1.0 hadden uitgevoerd op een podium. Terwijl de rechter dat verboden had uit vrees voor een geweldsescalatie, die overigens uitbleef.</p>
<p>Het was de eerste keer dat er een gevangenisstraf werd gegeven wegens het spelen van een nummer, volgens de Britse Index on Censorship. "We worden gecriminaliseerd vanwege onze muziek", zei het duo in een interview met The Guardian.</p>
<h2>En in Nederland?</h2>
<p>Ook hier groeit de muzieksoort drill rap aan populariteit volgens journalist Baart. "Bij de hiphop op de radio hoor je van deze stijl weinig terug. Maar op YouTube zie dat de drill tracks van Nederlandse groepen qua views wel oplopen richting de miljoenen."</p>
<p>Begin vorig maand kwam een drill rapper in Amsterdam om het leven na steekincident. De 18-jarige Jay-Ronne Grootfaam was actief onder de artiestennaam RS. Als reactie op zijn dood zeiden jongerenwerkers zich zorgen te maken over de expliciete bedreigingen in drill, meldde AT5.</p>
<p>De grote vraag is natuurlijk of en zo ja in welke mate dit soort muziek aanzet tot geweld. Die discussie wordt al decennia gevoerd, want gangsta rap bestaat al sinds de jaren 80.</p>
<p>"Ik denk dat de werkelijkheid andersom is. De teksten zijn een weerspiegeling van het leven van jonge mannen, vaak gekleurd, die in arme wijken leven. En of dat nou Londen, Chicago of Amsterdam is, daar rappen ze over. Zoals iedereen die muziek maakt het over dingen uit zijn leven heeft", zegt Dirk Baart.</p>
