---
layout: post
title: "Iraanse president Rouhani noemt het Witte Huis achterlijk"
date: Tue, 25 Jun 2019 09:11:20 +0200
category: nieuws
externe_link: "https://nos.nl/l/2290577"
feature_image: "https://nos.nl/data/image/2019/06/25/559093/1008x567.jpg"
---

<p>Iran heeft hard uitgehaald naar de Amerikaanse regering, die gisteravond nieuwe sancties instelde tegen de Iraanse leider Khamenei en mensen in zijn omgeving. Het ministerie van Buitenlandse Zaken in Iran zegt dat de diplomatieke weg tussen Teheran en Washington definitief is gesloten.</p>
<p>Volgens president Rouhani blijkt uit het Amerikaanse Iran-beleid dat de regering-Trump wanhopig is. In een tv-toespraak noemde hij het Witte Huis achterlijk.</p>
<p>Verder zei Rouhani dat de grotendeels economische sancties buitensporig en idioot zijn en dat hij zich geen zorgen maakt, omdat Teheran "strategisch geduld" heeft. Daarnaast zijn de sancties volgens Rouhani zinloos, omdat ayatollah Khamenei geen tegoeden heeft in het buitenland.</p>
<h2>Open deur</h2>
<p>De Amerikaanse nationale veiligheidsadviseur John Bolton zei vanochtend dat de deur nog steeds open staat voor onderhandelingen over het volledig afbouwen van het Iraanse kernwapenprogramma. Iran hoeft alleen maar naar binnen te lopen, zegt hij.</p>
<p>Maar volgens Rouhani wil de VS helemaal niet in gesprek met Iran. De nieuwe sancties zijn daar in zijn ogen het bewijs van. "Jullie stellen sancties in tegen de minister van Buitenlandse Zaken, maar zeggen tegelijkertijd dat jullie in gesprek met ons willen?", vroeg de president zich af.</p>
<h2>Drone</h2>
<p>President Trump stelde de sancties gisteravond in als reactie op het neerhalen van een Amerikaanse drone door Iran vorige week. Iran zegt dat het toestel uit de lucht werd geschoten toen het in Iraans luchtruim vloog. Volgens de Amerikanen gebeurde dat in internationaal luchtruim boven de Straat van Hormuz.</p>
<p>De sancties zijn vooral financieel van aard. De VS zou voor miljarden aan Iraanse tegoeden hebben bevroren.</p>
<h2>Druk</h2>
<p>Trump noemde de maatregelen gisteravond "een stevige, maar proportionele vergelding", maar hij sloot niet uit dat er nog andere volgen.</p>
<p>Minister Mnuchin van Financiën zei dat er al langer werd gewerkt aan de sancties. Ze zijn volgens hem niet alleen bedoeld als reactie op de neergehaalde drone, maar ook om te voorkomen dat Iran nucleaire wapens in handen krijgt. Door hooggeplaatste Iraniërs persoonlijk te raken, wil de VS zo veel mogelijk druk uitvoeren op de Iraanse commandostructuur.</p>
<h2>Atoomakkoord</h2>
<p>Vorig jaar trok president Trump de VS terug uit het atoomakkoord dat Iran in 2015 sloot met de VS, Rusland, China, Frankrijk, Engeland en Duitsland. Hij vond het akkoord rampzalig en kondigde een pakket aan economische sancties af tegen het land.</p>
<p>President Trump zegt dat hij graag een nieuw akkoord wil sluiten met Iran. "Uiteindelijk willen we alle sancties opheffen en hopen we dat Iran een welvarend land wordt. Maar dan moeten ze ons wel bellen, zodat we kunnen onderhandelen over een nieuw atoomakkoord."</p>
