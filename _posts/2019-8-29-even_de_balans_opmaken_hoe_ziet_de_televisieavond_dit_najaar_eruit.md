---
layout: post
title: "Even de balans opmaken: hoe ziet de televisieavond dit najaar eruit?"
date: Thu, 29 Aug 2019 22:40:02 +0200
category: cultuur
externe_link: "https://nos.nl/l/2299516"
feature_image: "https://nos.nl/data/image/2019/08/29/573459/1008x567.jpg"
---

<p>Nu ook RTL de plannen voor het komende televisieseizoen heeft gepresenteerd, kan de balans voor komend seizoen worden opgemaakt. Wat hebben omroepen NPO, RTL en Talpa gemeen? Wat is de trend in televisieland en zit er nog onderscheid in de programmering? Spoiler: het is drama, reality maar vooral... gouwe ouwen.</p>
<p>"Er is niet bepaald een vernieuwingsslag gaande in tv-land", zegt Gudo Tienhooven, mediajournalist (AD). Vroeger hoorde je de omroepen alleen maar over verjonging, maar het lijkt erop dat de zenders zich daar bij neer hebben gelegd, zegt hij. "Ouderen zijn de nieuwe jongeren, want dat zijn de mensen die nog wel tv kijken."</p>
<p>En dat zie je ook terug in de programmering van komend seizoen. Zo begint bij SBS de avond met Man Bijt Hond en Lingo en heeft RTL de Zwakste Schakel en Het Spijt Me. Dat heeft alles te maken met het op safe spelen, denkt Tienhooven. "Het is heel moeilijk om met een nieuw programma te scoren."</p>
<p>Dat ondervond ook John de Mol, die met Talpa heel wat nieuwe programma's geprobeerd heeft, die de nieuwe programmering niet hebben gehaald. "Dus is het ook voor hem gouwe-ouwen kopen."</p>
<h2>Echte reality</h2>
<p>RTL moet "persoonlijk, herkenbaar en dichtbij" worden, als het aan programmadirecteur Peter van der Vorst ligt. Op de najaarspresentatie zei hij vandaag dat er daarom onder meer een dagelijks actualiteitenprogramma komt, om RTL "meer smoel te geven".</p>
<p>Na de presentatie vertelden Peter van der Vorst en Beau van Erven Dorens wat we kunnen verwachten het komende seizoen. Het ging natuurlijk over de nieuwe talkshow Beau, maar ook over de streamingsdienst Videoland en GTST:</p>
<p>Volgens Tienhooven formuleert Talpa het anders maar komt hun koers op hetzelfde neer. "Ze willen meer 'in Nederland'. Daardoor gaan we steeds minder grote verschillen zien." Dat komt ook doordat bijvoorbeeld Linda de Mol de programma's Miljoenenjacht en Ik Hou Van Holland heeft meegenomen van RTL naar Talpa. "De kijker weet dan niet meer naar welke zender hij of zij kijkt."</p>
<p>Echtheid is ook iets wat bij alle drie de omroepen terug te zien is. Zo scoorde Talpa op SBS deze zomer flink met Chateau Meiland. RTL kondigde vandaag een nieuwe realityshow voor youtuber Nienke Plas aan en NPO weet veel kijkers te trekken met We Zijn er Bijna. "We trappen tegenwoordig niet meer in van die dik aangezette reality, zoals we vroeger zagen bij Oh Oh Barbie en het programma van Roy Donders. Nu zetten de zenders in op echtheid en authenticiteit", zegt Tienhooven.</p>
<p>Volgens Tienhooven is NPO het meest vernieuwend in de programmering. "Maar dat is ook hun taak: ze moeten verfrissen met het geld van de overheid." Dat doen ze onder meer met een nieuw programma waarin bekende Nederlanders gaan schaatsen.</p>
<p>"Daarmee probeert de NPO het schaatsen te stimuleren, iets wat door de opwarming van de aarde steeds minder onderdeel van onze cultuur lijkt te worden. De omroep is zich bewust van de publieke waarde die ze moeten uitstralen, ze willen educatiever zijn."</p>
<p>Tot slot: drama. Zo komt Talpa met de politieserie DNA en heeft de NPO Hoogvliegers op het programma staan. Een serie waarmee wordt gepoogd het Netflix-niveau te halen. "Dat is natuurlijk iets wat Talpa niet heeft: een streamingsdienst. Videoland van RTL is een heel belangrijk wapen waar John de Mol ongetwijfeld jaloers op is, want nu nog komen met een platform is waarschijnlijk te laat."</p>
