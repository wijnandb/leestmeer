---
layout: post
title: "Verstappen: ’Qua balans lastig juiste afstelling te vinden’"
date: Tue, 25 Jun 2019 16:34:08 +0200
categories: 
- sport 
- autosport 
externe_link: "https://www.telegraaf.nl/sport/1782785699/verstappen-qua-balans-lastig-juiste-afstelling-te-vinden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a121d002-9756-11e9-94a0-0218eaf05005.jpg"
---

<p class="intro">Max Verstappen kijkt om meerdere redenen met nog meer voorpret dan anders uit naar de eerstvolgende Grand Prix.</p> <p>De Formule 1-race zondag in Spielberg is voor zijn Oostenrijkse Red Bull-team een thuiswedstrijd. Vorig jaar wist de Nederlandse Formule 1-coureur deze Grand Prix op zijn naam te schrijven en opnieuw worden er tienduizenden Oranjefans op de tribunes verwacht.</p><p>Sfeer</p><p>„Ik kijk uit naar de Oostenrijkse Grand Prix, vooral omdat we er vorig jaar wisten te winnen”, blikt de vijfvoudig Grand Prix-winnaar vooruit. „Het was een erg bijzonder moment om op de Red Bull Ring in een Red Bull-auto te winnen. Het was ongelooflijk met zoveel Oostenrijkse en Nederlandse fans op de tribunes. Op welk gedeelte van het circuit je ook zit, je hebt overal goed zicht op het grootste gedeelte van de baan. Dat zorgt volgens mij voor meer sfeer, omdat de fans de race van zo dichtbij kunnen volgen.”</p><p>Woensdag gaat Verstappen met Red Bull in de Oostenrijkse stad Graz nog een demorun verzorgen. „Daar kijk ik zeker naar uit, vooral wegens alle Oostenrijkse fans. Er zal deze week heel wat adrenaline door het lichaam gieren.”</p><p>Stunt</p><p>Verstappen hoopt in Oostenrijk opnieuw voor een stunt te zorgen. Makkelijk zal het niet worden, aangezien Mercedes tot zover alle races de snelste is gebleken. „We zullen natuurlijk weer ons best doen. Het is voor het team altijd goed om in Oostenrijk te zijn, dat geeft positieve energie”, zegt de Nederlander, die nog steeds niet helemaal tevreden is met zijn bolide. „Qua balans is het nog best lastig om een goede afstelling te vinden. De ronde is relatief kort, maar het is uitdagend doordat je hier allerlei verschillende types bochten hebt.”</p>
