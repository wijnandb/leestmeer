---
layout: post
title: "OM lanceert eigen parfum in strijd tegen xtc-labs"
date: Sun, 26 May 2019 19:57:46 +0200
category: binnenland
externe_link: "http://feeds.nos.nl/~r/nosnieuwsbinnenland/~3/T7VbFTYyg5g/2286416"
feature_image: "https://nos.nl/data/image/2019/05/26/552703/1008x567.jpg"
---

<p>Hoe herken je een drugslab waar xtc wordt geproduceerd? Een van de belangrijkste aanwijzingen blijkt de geur te zijn, die mensen vaak niet met een chemische drug associëren. Om daar verandering in te brengen, is het Openbaar Ministerie een bewustwordingscampagne begonnen met in de hoofdrol een speciaal ontwikkeld 'parfum': XTACY.</p>
<p>De geur werd vanmiddag voor het eerst aan de man gebracht in een drukke winkelstraat in Den Bosch.</p>
<p>Een speciaal promotieteam vroeg voorbijgangers of ze het parfum wilden testen en wat ze ervan vonden:</p>
<h2>Anijs</h2>
<p>"Als je dit ruikt in de natuur, denk je 'gut, anijs'. Ik maak die koppeling niet met xtc. En nu wel", zegt een vrouw na uitleg over de geur en de campagne. En dat is precies de bedoeling van het OM. Volgens officier van justitie Lars Stempher worden criminelen steeds handiger in het verbergen van hun drugslabs voor politie en justitie.</p>
<p>"Onder het motto: eens geroken wordt later herkend", hoopt Stempher dat mensen zich sneller bij de politie melden als ze de geur opmerken. Vooral omdat er bij een lab altijd het gevaar bestaat van giftige stoffen, gassen, brand en ontploffing. Daarnaast zijn de afvallozingen op open water of het riool ook een risico voor de gezondheid en het milieu.</p>
<h2>Reclamebureau</h2>
<p>Dat de campagne in Den Bosch begon is niet toevallig: de provincie Brabant kent de hoogste dichtheid aan opgerolde drugslabs. Landelijk werden er vorig jaar 82 van die labs gevonden en 79 opslaglocaties van chemicaliën. Er werd 292 keer drugsafval gedumpt.</p>
<p>Twee officieren van justitie uit Zwolle zijn het brein achter de campagne. Zij ontwikkelden samen met een reclamebureau de geurcampagne. De parfumflesjes en geurkaarten worden nu landelijk verspreid over politiebureaus. Daarnaast hoopt het OM dat andere gemeenten het voorbeeld van Den Bosch volgen en hun eigen XTACY-promotieteams de straat op sturen.</p><img src="http://feeds.feedburner.com/~r/nosnieuwsbinnenland/~4/T7VbFTYyg5g" height="1" width="1" alt=""/>
