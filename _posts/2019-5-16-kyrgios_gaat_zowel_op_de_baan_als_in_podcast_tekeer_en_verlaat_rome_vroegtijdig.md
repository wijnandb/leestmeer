---
layout: post
title: "Kyrgios gaat zowel op de baan als in podcast tekeer en verlaat Rome vroegtijdig"
date: Thu, 16 May 2019 18:12:06 +0200
category: sport
externe_link: "https://nos.nl/l/2284991"
feature_image: "https://nos.nl/data/image/2019/05/16/550488/1008x567.jpg"
---

<p>Nick Kyrgios weet weer eens alle spotlights op zich gericht, en zoals wel vaker niet vanwege zijn tenniskwaliteiten. Bij het masterstoernooi in Rome verloor de Australiër zijn zelfbeheersing in de tweederondepartij tegen de Noor Casper Ruud. Het kwam hem uiteindelijk op diskwalificatie te staan.</p>
<p>Wangedrag van de tennisser tijdens de wedstrijd leidde tot een gamepenalty, waarna Kyrgios woedend zijn racket tegen de grond smeet, een drinkfles wegschopte en zelfs een stoeltje de baan op gooide. Ook het publiek kreeg een verbale veeg uit de pan. Vervolgens pakte het 'enfant terrible' zijn spullen in en vertrok.</p>
<h2>'Ziekelijke obsessie'</h2>
<p>De 24-jarige Kyrgios had zich eerder op de dag in een podcast al uiterst negatief uitgelaten over de wereldtoppers Novak Djokovic en Rafael Nadal. Hij noemde Djokovic een geweldige speler en een echte kampioen, maar verweet de Serviër ook een "ziekelijke obsessie" te hebben om aardig gevonden te worden.</p>
<p>"Hij wil net zo geliefd zijn als Federer", aldus de nummer 36 van de wereld over de nummer één. Kyrgios walgt naar eigen zeggen van de handkusjes van Djokovic naar het publiek toe na een gewonnen partij.</p>
<h2>'Arrogantste ooit'</h2>
<p>Nadal, die eerder dit jaar in Acapulco klop kreeg van Kyrgios, kwam er nog slechter vanaf. "Als hij wint, zegt hij niets slechts over zijn tegenstander. Die krijgt zelfs complimenten. Maar als ik win, zegt hij dingen als 'hij toont geen respect voor mij, mijn supporters en de sport'."</p>
<p>Maar het is toch Nadals landgenoot Fernando Verdasco die het het meest moest ontgelden. "Ik word gek van 'm. De arrogantste persoon ooit", zei Kyrgios over de 35-jarige Spanjaard. "Hij denkt dat hij een godsgeschenk is. Hij vindt zichzelf fantastisch, omdat hij een bal over een net slaat. Maar joh, je backhand is heel middelmatig."</p>
