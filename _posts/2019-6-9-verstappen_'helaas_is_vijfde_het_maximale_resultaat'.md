---
layout: post
title: "Verstappen: 'Helaas is vijfde het maximale resultaat'"
date: Sun, 09 Jun 2019 22:48:53 +0200
categories: 
- sport 
- autosport 
externe_link: "https://nos.nl/l/2288361"
feature_image: "https://nos.nl/data/image/2019/06/09/555785/1008x567.jpg"
---

<p>Het was een race waarin weinig mogelijk was. Max Verstappen haalde op het circuit Gilles Villeneuve na een mislukte kwalificatie het maximale uit de Grand Prix van Canada. "Het maximale resultaat was hier helaas vijfde", keek hij voor de camera van Ziggo terug op de race.</p>
<p>Verstappen was tot Canada dit seizoen telkens in de topvier geëindigd. In Canada had dat voor de zevende keer gekund, ware het niet dat zijn kwalificatie zaterdag in de soep liep door een crash van Kevin Magnussen.</p>
<p>Verstappen moest zondag een inhaalrace rijden. Hij vertrok als enige van de toppers op de harde band, maakte laat een pitstop en reed de race zonder problemen op de mediumband uit. Daarbij haalde hij in waar dat mogelijk was. Na zijn pitstop pakte hij de twee Renaults van Nico Hülkenberg en Daniel Ricciardo.</p>
<p>"Dat ging vrij eenvoudig. Ik wilde geen risico's meer nemen. Ik heb geprobeerd de banden heel te houden en de vijfde plaats naar huis gereden. Dat was de race. Er zat dit weekeinde echt niet meer in", zei de Nederlander.</p>
