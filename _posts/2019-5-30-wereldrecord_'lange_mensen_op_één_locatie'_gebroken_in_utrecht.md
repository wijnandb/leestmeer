---
layout: post
title: "Wereldrecord 'lange mensen op één locatie' gebroken in Utrecht"
date: Thu, 30 May 2019 20:00:11 +0200
category: nieuws
externe_link: "https://nos.nl/l/2286991"
feature_image: "https://nos.nl/data/image/2019/05/30/553645/1008x567.jpg"
---

<p>Minimaal 850 lange mensen vulden vanmiddag de tribunes van het Utrechtse stadion Galgenwaard. Niet voor een voetbalwedstrijd, maar om een wereldrecord te breken: zoveel mogelijk lange mannen en vrouwen op één locatie bij elkaar krijgen.</p>
<p>Dat lijkt te zijn gelukt, want het al tien jaar oude record, uit Australië, stond op 136 lange mensen. Het Guinness Book of Records moet de Utrechtse recordpoging nog wel officieel goedkeuren.</p>
<p>Wanneer val je in de categorie lange mensen? Tessa Smit van de Klub Lange Mensen, die de wereldrecordpoging organiseerde, hoort er met haar 1,88 meter in ieder geval bij. Aan de recordpoging mochten namelijk vrouwen langer dan 1,80 meter en mannen boven de 1,90 meter meedoen.</p>
<p>"Die lengtes zijn bovengemiddeld, zelfs in Nederland", vertelt Smit. "En in andere landen ben je met zo'n lengte al helemaal groter dan normaal."</p>
<p>De Klub Lange Mensen organiseerde de wereldrecordpoging als onderdeel van een jaarlijks terugkerende bijeenkomst voor lange mensen, die dit jaar in Utrecht werd georganiseerd. "De bijeenkomst is voor verenigingen voor lange mensen uit heel Europa, maar er komen ook mensen uit de Verenigde Staten en Canada op af."</p>
<p>De vereniging had in 2018 zo'n 3500 leden. De vereniging komt op voor de belangen van lange mensen in Nederland. "We hebben bijvoorbeeld voor elkaar gekregen dat de minimumhoogte voor deuren is verhoogd. En de NS heeft ons gevraagd om te testen of hun nieuwe treinstellen geschikt zijn voor lange mensen."</p>
<p>Bekijk hieronder de beelden van de wereldrecordpoging in Utrecht:</p>
<p>Smit: "Als lang persoon trek je altijd aandacht. Het is een gemakkelijk en voor de hand liggend gespreksonderwerp. Twee op de drie mensen maken er een opmerking over. Ik vind dat op zich niet vervelend, maar ik ken mensen die zich er enorm aan ergeren."</p>
<p>Ook iets als kleding kopen is lastig voor vrouwen boven de 1,80 meter, weet Smit. "In normale winkels slaag ik bijna nooit. Die hebben hooguit standaardkleding voor lange maten, maar geen bijzondere dingen. In het verleden leek het weleens alsof ik constant in de rouw was, omdat ik alleen maar zwart droeg. Dat was het enige dat ik gewone winkels kon krijgen."</p>
<h2>Regels</h2>
<p>Of het gebroken wereldrecord van vandaag ook in het Guinness Book of Records terechtkomt, is nog de vraag. De poging is in ieder geval officieel bij de organisatie aangemeld, zegt Smit. Er liepen vandaag drie onafhankelijke waarnemers rond - overigens niet van Guinness - om te controleren of alles volgens de regels verliep.</p>
<p>"Maar het kan nog weken duren voordat Guinness het record officieel erkent", zegt Smit. "En een garantie om in het boek te komen, heb je niet. Wel denk ik dat we een goede kans maken. Dit valt volgens mij meer op dan het wereldrecord poffertjes bakken."</p>
