---
layout: post
title: "Pompeo op eerste trip naar Rusland: handen af van onze verkiezingen"
date: Tue, 14 May 2019 20:57:25 +0200
category: nieuws
externe_link: "https://nos.nl/l/2284652"
feature_image: "https://nos.nl/data/image/2019/05/14/549982/1008x567.jpg"
---

<p>Rusland moet zich niet bemoeien met de Amerikaanse verkiezingen. Als dat volgend jaar bij de presidentsverkiezingen toch gebeurt, verslechtert de relatie tussen beide landen nog verder.</p>
<p>Die waarschuwing heeft de Amerikaanse minister van Buitenlandse Zaken Pompeo zijn Russische ambtgenoot Lavrov gegeven bij een ontmoeting in de badplaats Sotsji in Zuid-Rusland. "Ik zou ze aanraden dat niet te doen. Wij zullen dat niet accepteren", dreigde Pompeo.</p>
<p>De VS beschuldigt Rusland ervan dat het heeft geprobeerd de verkiezingen in 2016 te beïnvloeden, maar Rusland ontkent dat categorisch.</p>
<p>Het is Pompeo's eerste bezoek aan Rusland als minister. Behalve over de mogelijke Russische interventie in de Amerikaanse verkiezingen spraken de twee over nog meer heikele kwesties, zoals Venezuela, Oekraïne en Iran. Beiden gaven na afloop aan dat ze daarover grote meningsverschillen hebben.</p>
<h2>Wantrouwen wegnemen</h2>
<p>In Venezuela steunt Rusland president Maduro, terwijl de VS de zelfbenoemde interim-president Guaidó heeft erkend. Lavrov was daar kritisch over en zei dat de Amerikaanse steun voor het anti-Madurokamp "niets te maken heeft met democratie".</p>
<p>Tegelijkertijd betoogden beide bewindslieden ook dat beide landen het wederzijdse wantrouwen willen wegnemen en dat ze willen werken aan betere betrekkingen.</p>
<p>Lavrov zei verder dat ze het oneens blijven over Ruslands bondgenoot Iran en zijn nucleaire programma. Amerika heeft zich een jaar geleden eenzijdig teruggetrokken uit het akkoord dat de internationale gemeenschap in 2015 met Teheran heeft gesloten en daarna nieuwe sancties ingesteld, vooral in de oliesector. Daardoor is het voor veel landen onmogelijk geworden om zaken te doen met Iran, de internationale afspraken uit 2015 ten spijt.</p>
<p>Iran heeft zich op zijn beurt ook teruggetrokken uit delen van het akkoord en wil over twee maanden opnieuw uranium gaan verrijken, tenzij er nieuwe afspraken worden gemaakt met de Europese Unie, Rusland en China.</p>
<h2>Geen oorlog</h2>
<p>De opperste leider van Iran, ayatollah Khamenei, zei vandaag op de Iraanse tv dat er wat zijn land betreft geen oorlog komt met de VS. "We zijn niet uit op oorlog, en zij ook niet. Ze weten dat dat niet in hun belang is." Khamenei benadrukte wel dat Iran niet van plan is om met de VS te gaan onderhandelen.</p>
<p>De Amerikanen hebben vanwege de oplopende spanning een vliegdekschip en squadron bommenwerpers naar de Golf-regio gestuurd.</p>
<p>De ministers praatten na afloop van hun ontmoeting nog president Poetin bij over de uitkomsten. Die herhaalde dat Rusland zich echt niet heeft bemoeid met de campagnes in 2016. Ook Poetin zei dat de relatie tussen beide landen moet verbeteren. Hij denkt dat president Trump daar de komende tijd werk van wil maken.</p>
