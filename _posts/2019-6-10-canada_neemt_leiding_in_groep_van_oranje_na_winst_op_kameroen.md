---
layout: post
title: "Canada neemt leiding in groep van Oranje na winst op Kameroen"
date: Mon, 10 Jun 2019 22:54:45 +0200
category: sport
externe_link: "https://nos.nl/l/2288487"
feature_image: "https://nos.nl/data/image/2019/06/10/555976/1008x567.jpg"
---

<p>In groep E van het WK voetbal, waar ook Nederland in uitkomt, heeft Canada een kleine zege geboekt op Kameroen. In Montpellier werd het na een matig duel 1-0.</p>
<p>In een rommelige openingsfase waren de Canadezen, de nummer vijf van de wereld, het meest op zoek naar de openingstreffer. Sterspeelster Christine Sinclair was enkele keren dreigend.</p>
<p>Naarmate de eerste helft vorderde kwam Kameroen meer van de eigen helft af en was het vaker te vinden voor het doel van Stephanie Labbe. Echte grote kansen leverde dit echter niet op.</p>
<p>Het gevaar kwam van Canadese kant. Vlak voor rust schoot Nichelle Prince via een been van een verdedigster op de paal en niet veel later kopte verdedigster Kadeisha Buchanan een hoekschop binnen voor de openingstreffer.</p>
<p>Ook na rust had Canada het betere van het spel, maar had het moeite om echt grote kansen te creÃ«ren. </p>
<p>Vanwege de kleine marge bleef het lang spannend en hield Kameroen geloof in een goed resultaat. Serieus in gevaar kwam de overwinning voor Canada echter nooit.</p>
<h2>Nederland</h2>
<p>Nederland neemt het dinsdag om 15.00 uur op tegen Nieuw-Zeeland. Vanaf 14.25 uur begint op NPO 1, NOS.nl en in de NOS-app de voorbeschouwing. Op NPO Radio 1 is Langs de Lijn er met een extra uitzending vanaf 14.30 uur bij.</p>
