---
layout: post
title: "Minister Mexico weg omdat ze vliegtuig liet wachten"
date: Sun, 26 May 2019 05:15:29 +0200
category: nieuws
externe_link: "https://nos.nl/l/2286327"
feature_image: "https://nos.nl/data/image/2019/05/26/552553/1008x567.jpg"
---

<p>De Mexicaanse minister van Milieu stapt op omdat ze in opspraak is gekomen door een lijnvlucht op haar te laten wachten. Het vliegtuig liep daardoor veertig minuten vertraging op.</p>
<p>Boze passagiers twitterden gisteren dat het vliegtuig al aan het taxiën was toen de piloot omriep dat het toestel zou terugkeren naar de gate. Volgens de gezagvoerder gebeurde dat "op presidentieel bevel".</p>
<p>Uiteindelijk kwamen er nog twee passagiers aan boord, die medereizigers herkenden als milieuminister Josefa Gonzalez-Blanco en haar zoon. Toen zij binnen waren kon de vlucht van Mexico-Stad naar Mexicali alsnog vertrekken. </p>
<p>Het incident bracht president López Obrador in verlegenheid, omdat hij juist strijdt tegen corruptie en privileges voor politici. Zelf liet hij bijvoorbeeld het opzichtige presidentiële vliegtuig verkopen en maakt hij gebruik van commerciële vluchten. </p>
<h2>Fout</h2>
<p>Gonzalez-Blanco geeft nu toe dat ze fout zat en heeft ontslag genomen. "Ik kan dit niet verantwoorden. Niemand moet dit soort privileges hebben. Het nut voor de een - ook al is het voor werk - kan niet boven het welbevinden van de meerderheid gaan."</p>
<p>De vertrekkend minister voegde eraan toe dat ze zelf verantwoordelijk was voor de vertraging en er geen sprake was van een presidentieel bevel.</p>
<p>De minister is de tweede topfunctionaris die vertrekt in een week. Eerder stapte het hoofd van de socialezekerheidsinstantie op: hij protesteerde daarmee tegen de versobering van de ziekenzorg die de president doorvoert. </p>
