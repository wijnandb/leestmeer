---
layout: post
title: "Trump: diensten moeten geheime documenten aan Barr laten zien"
date: Fri, 24 May 2019 13:55:50 +0200
category: nieuws
externe_link: "https://nos.nl/l/2286109"
feature_image: "https://nos.nl/data/image/2019/05/24/552226/1008x567.jpg"
---

<p>President Trump heeft Amerikaanse inlichtingendiensten opdracht gegeven om "snel en volledig" mee te werken aan het onderzoek van minister van Justitie Barr naar diezelfde inlichtingendiensten. Trump wil weten of ze in de aanloop naar de verkiezingen in 2016 zijn campagneteam hebben bespioneerd, om erachter te komen of er met Rusland werd samengewerkt.</p>
<p>Barr krijgt van Trump zeer vergaande bevoegdheden. Zo kan hij de geheimhouding opheffen van documenten die volgens de inlichtingendiensten geheim moeten blijven.</p>
<p>Onderzoeken van de inlichtingendiensten vormden de aanleiding tot het Mueller-onderzoek, dat door Trump steeds een heksenjacht is genoemd. Dat vond geen bewijs van samenwerking tussen Rusland en Trumps campagneteam. Democraten vonden in het niet geheel openbaar gemaakte rapport wel aanwijzingen, dat Trump het onderzoek heeft tegengewerkt.</p>
<h2>Waarschuwing</h2>
<p>Voormalige CIA-topman Jeremy Bash noemt de stappen van Trump "gevaarlijk". "De bevoegdheid om geheimhouding op te heffen, kan ook tot selectief opheffen leiden", zegt Bash tegen The New York Times. "Selectief te werk gaan is een van de manieren waarop het Witte Huis een beschrijving over de start van het Ruslandonderzoek in de door het Witte Huis gewenste richting kan buigen."</p>
<p>Daar komt nog bij dat inlichtingendiensten hun bronnen geen geheimhouding meer kunnen beloven. "Je geeft het signaal dat hun identiteit om puur politieke redenen onthuld kan worden", zegt Bash.</p>
<p>Het Witte Huis zegt dat de maatregelen ertoe zullen leiden dat "alle Amerikanen de waarheid horen over wat tijdens de verkiezingscampagne is gebeurd en dat het vertrouwen in onze instituties zal worden hersteld".</p>
<p>De uitkomst van Barrs onderzoek staat voor Trump al vast. Eerder deze maand beschuldigde hij de verantwoordelijken voor de "spionage" in zijn campagneteam van "verraad".</p>
