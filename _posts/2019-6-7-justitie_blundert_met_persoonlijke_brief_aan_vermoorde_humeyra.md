---
layout: post
title: "Justitie blundert met persoonlijke brief aan vermoorde Humeyra"
date: Fri, 07 Jun 2019 12:41:25 +0200
categories: 
- entertainment 
- opinie 
externe_link: "https://www.telegraaf.nl/nieuws/816141694/justitie-blundert-met-persoonlijke-brief-aan-vermoorde-humeyra"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/45f42740-8912-11e9-b76d-0255c322e81b.jpg"
---

<p class="intro">Het Openbaar Ministerie in Rotterdam heeft een enorme blunder begaan door aan de in december 2018 vermoorde Humeyra (16) een slachtofferbrief te sturen. Deze week vond de familie van de tiener het schrijven dat geadresseerd was aan het slachtoffer.</p> <p>Het Openbaar Ministerie (OM) betreurt de fout ten zeerste. „Het gaat om een zogeheten slachtofferbrief die verstuurd wordt naar slachtoffers en of nabestaanden om hen op de hoogte te houden van het strafrechtelijke onderzoek. Deze brief was aan Humeyra zelf gericht. Dit had nooit mogen gebeuren. Dit is heel pijnlijk voor de familie”, vertelt een woordvoerster van het OM in Rotterdam.</p><p>De brief is geschreven door een medewerker van slachtofferzorg van het OM, namens de officier van justitie. De inhoud gaat over een eerdere straf die E. kreeg voor stalken en bedreigen van Humeyra. Hij kreeg in augustus 2016 zes weken cel, waarvan drie voorwaardelijk en een contactverbod opgelegd. Hij ging tegen die straf in hoger beroep. De officier van justitie schreef in de brief dat het hoger beroep is ingetrokken en dat het contactverbod van E. nog geldt. Ook staat dat zij een schadevergoeding van 750 euro tegemoet kan zien.</p><p>Het OM heeft de familie van Humeyra uitgenodigd voor een gesprek met de hoofdofficier van justitie en de officier van justitie die de zaak behandeld om over de gang van zaken te praten. Ook wordt er een onderzoek gedaan hoe dit heeft kunnen gebeuren.</p><p>Bekir E. staat voor de moord op Humeyra aanstaande maandag 17 juni weer voor de rechtbank. Het gaat om een zogeheten niet-inhoudelijke zitting. E. heeft bekend Humeyra te hebben doodgeschoten.</p><p>De familie van Humeyra is zeer ontstemd over de brief die het OM naar de vermoorde tiener stuurde. „Het is heel heftig voor de familie. Ik weet zelfs als advocaat niet heel goed hoe ik aan de familie moet uitleggen hoe dit heeft kunnen gebeuren. De familie is erg ontdaan, zeker juist in deze zaak. Het is verschrikkelijk”, zegt mr. Nelleke Stolk die de familie bijstaat. De familie gaat binnenkort met het OM om de tafel. „Maar ik weet niet of dit gesprek ook het gevoel bij de familie kan wegnemen. Ze zitten al in een hele gevoelige periode. Ze reizen binnenkort naar Turkije voor het plaatsen van een steen op het graf van Humeyra en de volgende pro forma zitting staat op de agenda. Dit is wel spreekwoordelijk de druppel die de emmer doet overlopen.”</p>
