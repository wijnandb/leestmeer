---
layout: post
title: "Veerkrachtige Blues trekken stand gelijk in Stanley Cup-finale"
date: Tue, 04 Jun 2019 07:54:23 +0200
category: sport
externe_link: "https://nos.nl/l/2287539"
feature_image: "https://nos.nl/data/image/2019/06/04/554519/1008x567.jpg"
---

<p>St. Louis Blues heeft de strijd om de Stanley Cup weer in evenwicht gebracht. De Blues wonnen in de finale van de Amerikaanse ijshockeycompetitie NHL het vierde duel met Boston Bruins met 4-2, de stand in de best-of-7-serie is daardoor 2-2.</p>
<p>Op weg naar de zege kwam St. Louis Blues een flinke tegenslag te boven. In het slot van de tweede periode leidde de ploeg met 2-1, met een man meer op het ijs. In plaats van te profiteren van het powerplay, moesten de Blues de puck echter uit hun eigen net vissen (2-2).</p>
<p>In de derde periode trok St. Louis Blues, de oudste NHL-ploeg die nooit de Stanley Cup won, vervolgens alsnog de zege naar zich toe. Goals van Ryan O'Reilly - zijn tweede van de avond - en Brayden Schenn betekenden een 4-2 eindstand.</p>
<p>Diezelfde Schenn had er eerder in de wedstrijd onbedoeld voor gezorgd dat de tegenstander het in het merendeel van de laatste twee periodes moest stellen zonder Zdeno Chara. Een schot van Schenn raakte de captain van Boston Bruins in zijn gezicht, volgens coach Bruce Cassidy had Chara "hechtingen en tandheelkundig werk nodig".</p>
<p>Game 5 wordt in de nacht van donderdag op vrijdag gespeeld in Boston.</p>
