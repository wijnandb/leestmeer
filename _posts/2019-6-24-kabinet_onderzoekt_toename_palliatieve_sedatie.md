---
layout: post
title: "Kabinet onderzoekt toename palliatieve sedatie"
date: Mon, 24 Jun 2019 16:08:43 +0200
category: politiek
externe_link: "https://nos.nl/l/2290485"
feature_image: "https://nos.nl/data/image/2019/06/24/558943/1008x567.jpg"
---

<p>Het aantal gevallen van palliatieve sedatie is zowel in ons land als wereldwijd toegenomen. Dat schrijft minister De Jonge van Volksgezondheid in een tussentijdse rapportage over sedatie aan de Tweede Kamer.</p>
<p>In 2005 was in ons land bij overlijden in 8,2 procent van de gevallen sprake van sedatie, in 2015 was dat gestegen naar 18,3 procent. Internationaal is er ook een stijging, aldus de minister, maar cijfers worden in de tussenrapportage niet genoemd.</p>
<p>Het aantal gevallen van palliatieve sedatie is bij alle groepen patiënten gestegen, maar is relatief sterker bij patiënten die door de huisarts begeleid worden, met name ouderen en mensen met kanker.</p>
<p>Omdat de bevolkingssamenstelling de afgelopen jaren ongeveer gelijk bleef is volgens het kabinet meer onderzoek nodig naar de oorzaak van de stijging. Het is nu niet te zeggen of de toename komt doordat meer mensen thuis zorg krijgen, of bijvoorbeeld omdat er meer aandacht is voor palliatieve sedatie. Ook kan het zijn dat een grotere behoefte aan regie over het sterfproces meespeelt. </p>
<p>Het aantal gevallen van euthanasie daalde de afgelopen tijd juist. Maar ook hier is onduidelijk of er een verband is. Om dat verder te onderzoeken zullen er komend jaar interviews worden afgenomen met artsen, verpleegkundigen, patiënten, nabestaanden, wetenschappers en andere betrokkenen.</p>
<p>Minister De Jonge hoopt rond de zomer van 2020 met de resultaten van het onderzoek naar buiten te komen.</p>
