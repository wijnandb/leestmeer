---
layout: post
title: "Ate de Jong maakt Anne Frank-film"
date: Wed, 15 May 2019 23:45:00 +0200
category: entertainment
externe_link: "https://www.telegraaf.nl/entertainment/3594668/ate-de-jong-maakt-anne-frank-film"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/150dd6a6-7758-11e9-9953-0217670beecd.jpg"
---

<p class="intro">De Nederlandse regisseur Ate de Jong gaat het boek Mijn beste vriendin Anne Frank verfilmen. Dit meldt Variety. Het verhaal is gebaseerd op de memoires van de 90-jarige Hannah Goslar, de Amsterdamse vriendin van Anne Frank. Ze werden in 1942 gescheiden, maar ontmoetten elkaar weer in 1945 in het concentratiekamp Bergen-Belsen, waar Hannah haar leven riskeert om Anne Frank te redden.</p> <p>De film heeft volgens Variety een budget van 3,4 miljoen dollar. De opnames beginnen later dit jaar en het is de bedoeling dat de film in 2020 in de bioscopen is te zien, 75 jaar na het einde van de Tweede Wereldoorlog. Het script is van Marian Batavier.</p><p>De film wordt geproduceerd door Hans de Weers, die in het verleden ook producent was van de Oscarwinnende film Antonia. De Weers: „De film is in de eerste plaats een verhaal over twee beste vrienden, jongeren eigenlijk, die gewoon plezier willen hebben, de wereld en zichzelf willen ontdekken. Maar de oorlog dwingt hen om van de ene op de andere dag volwassen te worden.”</p><p>Dutch Film Works zal de film medefinancieren en distribueren in de Benelux. De filmplannen worden momenteel onder de internationale aandacht gebracht op het filmfestival van Cannes. Het is nog niet bekend wie de hoofdrollen zullen vertolken.</p>
