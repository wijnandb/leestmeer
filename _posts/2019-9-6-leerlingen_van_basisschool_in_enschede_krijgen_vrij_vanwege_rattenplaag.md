---
layout: post
title: "Leerlingen van basisschool in Enschede krijgen vrij vanwege rattenplaag"
date: Fri, 06 Sep 2019 13:55:28 +0200
category: nieuws
externe_link: "https://nos.nl/l/2300579"
feature_image: "https://nos.nl/data/image/2019/09/06/575359/1008x567.jpg"
---

<p>Leerlingen van basisschool De Noorderkroon in Enschede kunnen genieten van een lang weekend. De school is vandaag en maandag dicht, omdat er een rattenplaag is. "De gezondheid van onze leerlingen en het personeel staat voorop", zegt directeur Jan de Maa tegen RTV Oost.</p>
<p>"We hebben een schoolgebouw dat al wat ouder is. Het is gebouwd in 1929 en dus kwetsbaar als het gaat om ratten of muizen. Al is dit de eerste keer dat we ermee te maken hebben."</p>
<h2>Geen enkel risico</h2>
<p>Dinsdag zag personeel van de school voor het eerst twee ratten lopen. Aanvankelijk werd gedacht aan veldmuizen, maar een gespecialiseerd bedrijf constateerde dat het om ratten gaat. Op advies van dat bedrijf Ã©n de GGD besloot de schooldirectie om twee dagen dicht te gaan. Gisteren zijn de 106 leerlingen en hun ouders ingelicht. Volgens De Maa reageerden zij begripvol.</p>
<p>"Ratten kunnen allerlei ziektes met zich meebrengen. We willen onze leerlingen daar absoluut niet aan blootstellen en dus nemen we onze verantwoordelijkheid", aldus de directeur.</p>
<p>Intussen wordt in de school gewerkt aan de bestrijding van de ratten. Gaten en kieren worden gedicht, er worden weringen aangebracht en vallen geplaatst.</p>
<p>Inmiddels heeft de school contact gehad met de gemeente Enschede. De Maa: "We weten niet waar dit probleem vandaan komt. Wij hebben er nu last van, maar het kan ook een probleem van de hele wijk zijn. Hopelijk gaat de gemeente dit uitzoeken. Die vraag ligt er in ieder geval wel."</p>
