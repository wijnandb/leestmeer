---
layout: post
title: "PvdA en GroenLinks stellen nog extra eisen voor ja-woord Klimaatakkoord"
date: Wed, 03 Jul 2019 22:39:53 +0200
category: politiek
externe_link: "https://nos.nl/l/2291879"
feature_image: "https://nos.nl/data/image/2019/07/03/560988/1008x567.jpg"
---

<p>Oppositiepartijen PvdA en GroenLinks willen nog veranderingen aan het definitieve Klimaatakkoord. Voor hun uiteindelijke steun eist de PvdA onder meer compensatie voor huurders die kampen met een hoge energierekening omdat hun huisbaas weigert het huis te isoleren.</p>
<p>"Als je denkt dat wij komen applaudisseren, dan heeft u het mis," zei PvdA-leider Asscher tijdens het debat over het Klimaatakkoord. "Als er geen concrete oplossingen komen, dan kunt u fluiten naar onze steun."</p>
<p>GroenLinks wil onder meer dat grote bedrijven meer betalen voor de uitstoot van CO2. Ook moet er een eerlijker verdeling komen tussen burgers en bedrijven, zo zei GroenLinks-leider Klaver tijdens het eerste debat over het vrijdag gepresenteerde Klimaatakkoord, waarover maanden is onderhandeld.</p>
<p>Minister Wiebes benadrukte dat er niet nu al ingegaan kan worden op de wens om burgers niet onevenredig te belasten. "Er is niet nu één oplossing", zei de minister van Economische Zaken. De klimaatmaatregelen zijn voor de komende dertig jaar. "Het speelt tot 2050. Ieder jaar temperaturen we of het goed gaat." Hij noemt spreekt over een "evenwichtig" pakket maatregelen.</p>
<h2>Geen akkoord</h2>
<p>In de Tweede Kamer heeft het kabinet-Rutte III de nodige steun van de vier coalitiepartijen. Maar in de Eerste Kamer heeft het kabinet geen meerderheid en daar is dus de instemming nodig van de oppositie, bijvoorbeeld van de PvdA of GroenLinks. Tijdens het debat bleek dat het daar nu nog te vroeg voor is. "Er is nog geen akkoord", zei GroenLinks-leider Klaver. "Maar ik ben optimistisch."</p>
<p>De Tweede Kamer hoeft nog geen ja te zeggen tegen de kabinetsplannen om de uitstoot van broeikasgassen te verminderen. De komende maanden worden de maatregelen nog verder doorberekend, in detail uitgewerkt en vervolgens in delen besproken.</p>
<p>Tijdens het debat werd duidelijk dat GroenLinks en de PvdA wel willen meepraten, constateert NOS-verslaggever Arjan Noorlander. "Ze zien het best zitten, maar zo'n debat is wel het moment om hun zorgen te uiten."</p>
<p>Coalitiepartijen D66, ChristenUnie en het CDA lieten hun bereidheid doorschemeren iets te doen met de eisen van de PvdA en GroenLinks. "Dit is geen dichtgetimmerd akkoord. We staan open voor suggesties", zei D66-leider Jetten. En ook het kabinet toonde aan te willen luisteren naar de eisen. "Het kabinet neemt uw zorg heel serieus", zei minister Ollongren tegen PvdA'er Asscher. Huurbazen die niet isoleren, worden gedwongen om de huren te verlagen. </p>
<h2>Een onvoldoende</h2>
<p>Steun van oppositiepartijen SP en PVV is niet te verwachten. De SP vindt dat de lage inkomens te hard worden getroffen en dat de industrie niet hard genoeg wordt aangepakt. "Dit voorstel krijgt een onvoldoende", aldus SP-Kamerlid Beckerman. De PVV gelooft niet in een snelle opwarming van de aarde en vindt het onzin dat het kabinet zoveel geld uittrekt voor CO2-reductie. "Het is klimaatgekkigheid", zegt PVV-Kamerlid Kops.</p>
<p>Forum voor Democratie-leider Baudet noemt het Klimaatakkoord de "grootste zelfmoordbrief", vanwege mogelijke schadelijke gevolgen voor banen en mobiliteit. Hij wil dat het Klimaatakkoord van tafel gaat.</p>
