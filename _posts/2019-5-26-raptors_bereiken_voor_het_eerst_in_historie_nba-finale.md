---
layout: post
title: "Raptors bereiken voor het eerst in historie NBA-finale"
date: Sun, 26 May 2019 09:33:13 +0200
category: sport
externe_link: "https://nos.nl/l/2286343"
feature_image: "https://nos.nl/data/image/2019/05/26/552574/1008x567.jpg"
---

<p>Voor het eerst in de historie hebben de basketballers van Toronto Raptors de eindstrijd van de play-offs in de NBA bereikt. De Canadezen versloegen in een volgepakt eigen stadion Milwaukee Bucks met 100-94 en brachten zo de eindstand van de best-of-seven-serie op 4-2.</p>
<p>De Bucks, de beste ploeg in de reguliere competitie, stonden tegen het einde van het derde kwart nog met 15 punten voor. Aan de hand van sterspeler Kawhi Leonard hadden de Raptors echter aan het begin van het slotkwart de schade al gerepareerd. Mede dankzij 12 punten op rij. In totaal was Leonard goed voor 27 punten en 17 rebounds.</p>
<p>Buiten de Scotiabank Arena in Toronto verzamelden zich vele fans die geen kaartje hadden weten te bemachtigen voor de wedstrijd. Zij konden de partij op een groot scherm volgen.</p>
<h2>Golden State Warriors</h2>
<p>De Raptors zijn het enige Canadese team in de hoogste Amerikaanse basketbalcompetitie. In de finale komt de ploeg nu uit tegen Golden State Warriors. De ploeg uit Oakland versloeg Portland Trail Blazers en bereikte zo voor de vijfde achtereenvolgende keer de NBA-finale.</p>
