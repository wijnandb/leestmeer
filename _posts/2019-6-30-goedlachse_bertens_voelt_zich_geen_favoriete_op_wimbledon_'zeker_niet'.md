---
layout: post
title: "Goedlachse Bertens voelt zich geen favoriete op Wimbledon: 'Zeker niet'"
date: Sun, 30 Jun 2019 18:13:38 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/k79K0az-IIQ/2291369"
feature_image: "https://nos.nl/data/image/2019/06/30/560224/1008x567.jpg"
---

<p>Ze is nummer vier van de wereld, haalde dit grasseizoen de finale in Rosmalen en de halve finales in Eastbourne en was vorig jaar kwartfinaliste op Wimbledon. Toch rekent Kiki Bertens zich niet tot de favorieten voor deze editie.</p>
<p>"Nee, zeker niet", zegt ze lachend. "Ja, ik ben hier voor het eerst als vierde geplaatst, maar ik ga het wedstrijd voor wedstrijd benaderen. Ik ben er klaar voor, laat maar komen."</p>
<h2>Valse bescheidenheid</h2>
<p>Die bescheidenheid komt voort uit het feit dat gras nog altijd niet de favoriete ondergrond is van Bertens. "Ik verwacht hier helemaal niks, maar ik hoop natuurlijk dat het goed zal gaan."</p>
<p>De hitte, die ook in Londen nog aanhoudt, zou daarbij een rol kunnen spelen. "Ik vind het heerlijk. Hoe warmer, hoe beter. Dat komt mijn spel alleen maar ten goede op gras."</p>
<p>Als het warm is, stuit de bal hoger op. Bij koud, vochtig weer schiet de bal door en zijn de kleinere, wendbare speelsters in het voordeel.</p>
<h2>Bertens was Minella alweer vergeten</h2>
<p>Bertens neemt het in de eerste ronde op tegen de Luxemburgse Mandy Minella. De twee speelden lang geleden twee keer tegen elkaar op kleine toernooien, waaronder in 2008 in Alkmaar. Bertens was toen 16 jaar oud.</p>
<p>"We hebben dat opgezocht, daar weet ik helemaal niks meer van. Er is ondertussen veel veranderd, mooi dat we nu weer tegen elkaar spelen hier op Wimbledon."</p><img src="http://feeds.feedburner.com/~r/nossporttennis/~4/k79K0az-IIQ" height="1" width="1" alt=""/>
