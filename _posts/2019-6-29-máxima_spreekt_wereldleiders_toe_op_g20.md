---
layout: post
title: "Máxima spreekt wereldleiders toe op G20"
date: Sat, 29 Jun 2019 11:01:05 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/SX2FbaVpMbw/2291184"
feature_image: "https://nos.nl/data/image/2019/06/29/559897/1008x567.jpg"
---

<p>Koningin Máxima heeft in Japan wereldleiders toegesproken over het economisch versterken van de positie van vrouwen. Op de eerste rij zaten onder anderen president Trump, de Franse president Macron, de Japanse premier Abe en bondskanselier Merkel.</p>
<p>Máxima was op de G20-top in Osaka en op uitnodiging van premier Abe hield ze een korte toespraak. De koningin is speciale pleitbezorger namens de Verenigde Naties voor 'inclusieve financiering'. Ze maakt zich al jaren sterk om financiële diensten voor zo veel mogelijk mensen bereikbaar te maken. Het gaat daarbij bijvoorbeeld om microkredieten voor ondernemers in ontwikkelingslanden.</p>
<p>Bekijk een deel van de toespraak van Máxima:</p>
<p>Ze riep de wereldleiders op om het economisch potentieel van vrouwen te gebruiken. "Als vrouwen een identieke rol op de arbeidsmarkten hadden als mannen, zou tegen het jaar 2025 tot 28 biljoen dollar kunnen worden toegevoegd aan het wereldwijde bbp", zei Máxima. Zo zouden vrouwen gelijkwaardige toegang moeten krijgen tot digitale middelen, zodat ze bijvoorbeeld kunnen internetbankieren.</p>
<p>Bij de bijeenkomst waren ook de leiders van het IMF en de Wereldbank. Ook premier Rutte was erbij.</p>
<p>Koningin Máxima had ook een kort onderonsje met president Trump. Ze schudde hem de hand. Ook Trumps dochter Ivanka was daarbij, die zich net als Máxima inzet voor de economische zelfstandigheid van vrouwen. </p>
<p>Gisteren had koningin Máxima een gesprek met de Saudische kroonprins Mohammed bin Salman. Dat leidde tot verbaasde reacties in de Tweede Kamer, omdat eerder deze maand een VN-rapport is gepubliceerd waarin staat dat de kroonprins betrokken is geweest bij de moord op de Saudische journalist Khashoggi. Máxima en de kroonprins hebben gepraat over de verbetering van de economische positie van vrouwen in Saudi-Arabië.</p>
<p>Mohammed had ook een prominente plaats bij de toespraak van Máxima, omdat de volgende G20-top volgend jaar in Riyad wordt gehouden.</p><img src="http://feeds.feedburner.com/~r/nosnieuwskoningshuis/~4/SX2FbaVpMbw" height="1" width="1" alt=""/>
