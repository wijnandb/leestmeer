---
layout: post
title: "Oranje is nog verre van compleet, maar de WK-voorbereiding is gestart"
date: Mon, 13 May 2019 19:51:13 +0200
category: sport
externe_link: "https://nos.nl/l/2284482"
feature_image: "https://nos.nl/data/image/2019/05/13/549737/1008x567.jpg"
---

<p>Hoewel Sarina Wiegman haar 23-koppige WK-selectie nog lang niet compleet heeft, ziet de bondscoach van de Nederlandse voetbalvrouwen deze 13 mei als de dag waarop de voorbereiding richting het WK officieel wordt ingezet.</p>
<p>"Ja, dit is de aftrap", zegt Wiegman. Haar trainingsgroep bestaat nu nog maar uit twaalf speelsters, waarvan er slechts vijf over een maand aan de start van het WK zullen staan. De andere aanwezigen staan op de reservelijst.</p>
<p>Toch ziet Wiegman er het nut van in om nu al aan de voorbereiding te beginnen. "Zeker. Een voetbaltraining is beter dan dat deze speelsters in hun eentje in een bos gaan hardlopen."</p>
<p>"Volgende week gaan we verder met de tweede periode. Dan haken er al meer speelsters aan. Vanaf 27 mei is de groep compleet, dus dat is de derde periode."</p>
<p>Als je de gedachte van Wiegman doortrekt, is de eerste WK-wedstrijd van Oranje op 11 juni tegen Nieuw-Zeeland ook weer een volgende periode. Maar hoeveel periodes volgen er daarna nog? Eindigt het met de finale op 7 juli in Lyon? "Ik hoop het."</p>
<p>"Wij willen zo hoog mogelijk eindigen", antwoordt Wiegman cryptisch op de vraag wat de doelstelling van de regerend Europees kampioen is bij het mondiale eindtoernooi.</p>
<p>Ze waakt ervoor haar ploeg te veel druk op te leggen door de buitenwereld te laten weten hoe hoog zij de lat exact heeft gelegd. "Wij vinden dat we door de poulefase moeten komen. En we denken dat we meer kunnen."</p>
<p>"Bovendien willen we ons plaatsen voor de Olympische Spelen. Dan zullen we bij de beste drie Europese landen moeten eindigen."</p>
