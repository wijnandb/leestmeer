---
layout: post
title: "DSM en Akzo stijgen op rode AEX"
date: Mon, 03 Jun 2019 14:50:00 +0200
category: financieel
externe_link: "https://www.telegraaf.nl/financieel/3681791/dsm-en-akzo-stijgen-op-rode-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c4e7fea0-8606-11e9-bfdd-0255c322e81b.png"
---

<p class="intro">De Amsterdamse beurs staat maandagmiddag op verlies. De handelsruzie tussen de VS en China drukt opnieuw de koersen. Een meevallende opening op Wall Street beperkt de verliezen op het Damrak echter.</p> <p>Rond 15.50 uur stond de AEX-index 0,4% lager op 538,5 punten. De AMX daalde 0,9% naar 727,8 punten. De koersenborden in Parijs (+0,3%) en Londen (+0,2%) kleurden groen, terwijl Frankfurt vrijwel onveranderd was.</p><p>„De handelsoorlog tussen de VS en China is nu zo’n beetje compleet”, zei vermogensstrateeg Joop van de Groep (Fintessa). „Beleggers vragen zich af welke acties er nog over en weer gaan komen. De VS en China kunnen nog enkele maatregelen nemen en dan zijn alle troeven uitgespeeld.”</p><p>In het handelsconflict dreigt China de Amerikaanse pakjesbezorger FedEx op een lijst van zogenoemde „onbetrouwbare buitenlandse bedrijven” te zetten. De stap geldt als wraak voor de plaatsing van het Chinese technologieconcern Huawei op de zwarte lijst van Washington.</p><p>De Amerikaanse beurzen openden vanmiddag dichtbij de slotstanden van vrijdag. De Dow Jones-index ging 0,2% hoger van start, terwijl technologiebeurs Nasdaq 0,2% daalde.</p><p>De AEX zakte vanochtend naar 534,5 punten, maar een meevallende inkoopmanagersindex in de eurozone zorgde voor herstel op de Amsterdamse beurs. Deze week zijn beleggers naast het handelsconflict ook gericht op het zogenoemde beige book van de Amerikaanse Federal Reserve op woensdag, het rentebesluit van de ECB op donderdag en het Amerikaanse banenrapport op vrijdag.</p><p>In de AEX is Aegon vandaag de grootste daler met een min van 2,6%. De verzekeraar is een kanshebber om branchegenoot Vivat te kopen. Ook ASR (-1,5%) en NN (-0,3%) azen op het moederbedrijf van Reaal, Actiam en Zwitserleven.</p><p>ING daalde 1,6%. Het bankconcern zakte vorige maand ook al liefst 14,5% door de witwasaffaire, de extreem lage rente en de mogelijke overname van Commerzbank.</p><p>Uitzender Randstad (-1,5%) behoorde eveneens tot de zwaardere verliezers onder de hoofdfondsen. Staalmaker ArcelorMittal (-0,5%) rondde de verkoop van het onderdeel TrefilUnion aan de investeringsmaatschappij Mutares af.</p><p>Speciaalchemieconcern DSM (+1,6%) was de grootste stijger in de AEX. Ook bierbrouwer Heineken (+0,9%) en verffabrikant AkzoNobel (+1,4%) lagen er zonnig bij. „Defensieve aandelen blijven het goed doen”, constateerde beursman Van de Groep.</p><p>Beurszwaargewicht Royal Dutch Shell werd 0,1% meer waard. De olieprijs veerde 0,1% op naar $62,09.</p><p>Bij de middelgrote fondsen was bodemonderzoeker Fugro (-3,4%) de hekkensluiter. Air France KLM (-1,2%) wil meer ruimte voor groei op Schiphol, zo meldde topman Pieter Elbers in De Financiële Telegraaf.</p><p>Smallcapfonds Kiadis Pharma won 1,5%. Het biotechnologieconcern krabbelde daarmee op na de koersdreun van 18% op vrijdag vanwege een aandelenuitgifte.</p><p>De lokaal genoteerde DPA Group (-1,5%) kondigde aan dat Arnold van Mameren de nieuwe topman wordt van de detacheerder. Hij volgt Eric Winter op. Beursbedrijf Euronext (-2,7%) liet vrijdag nabeurs weten het bod op Oslo Børs gestand te doen.</p><p>Meer van zulk financieel nieuws gratis in je mail? Meld je hier aan.</p>
