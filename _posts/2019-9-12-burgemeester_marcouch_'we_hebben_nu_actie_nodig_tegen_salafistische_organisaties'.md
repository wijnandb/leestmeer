---
layout: post
title: "Burgemeester Marcouch: 'We hebben nu actie nodig tegen salafistische organisaties'"
date: Thu, 12 Sep 2019 22:37:35 +0200
category: nieuws
externe_link: "https://nos.nl/l/2301464"
feature_image: "https://nos.nl/data/image/2019/09/12/576841/1008x567.jpg"
aantal: 327
unieke: 204
bron: "NOS"
---

<p>"Meisjes en jongens mogen elkaar niet aankijken, zorg dat je geen kleding van "ongelovigen" draagt en Allah verafschuwt homoseksualiteit."</p>
<p>De verontwaardiging over het lesmateriaal op islamitische basisscholen in Nederland, die door de overheid worden gefinancierd, is groot. Zo groot dat de VVD en PvdA pleiten om artikel 23 van de grondwet aan te passen.</p>
<p>De verontwaardiging volgt op publicaties van Nieuwsuur-onderzoek in samenwerking met NRC, naar het lesmateriaal op islamitische basisscholen in Nederland. Daarbij kwamen ook de salafistische weekendscholen aan bod waar de Onderwijsinspectie geen toegang heeft.</p>
<h2>Vergiftigd</h2>
<p>"Het gaat niet om artikel 23 in de grondwet", zegt de burgemeester van Arnhem, Ahmed Marcouch. "Je moet het salafistische onderwijs aanpakken. Daar worden kinderen vergiftigd en radicaliseren ze." Al sinds de jaren 80 is er dit soort onderwijs in Nederland, zegt Marcouch. "Met dit gedachtengoed heeft Mohammed B. Theo van Gogh vermoord, trekken ze naar SyriÃ«."</p>
<p>Kinderen gaan er makkelijk in mee, zegt Marcouch. "Dit is het voorportaal van de gewelddadige jihad. Deze jongeren gaan denken dat ze een daad moeten stellen en wat moeten doen."</p>
<p>De afschuw in Den Haag is volgens Marcouch niet nieuw. "We moeten nu toe naar het verbieden van salafistische organisaties. We hebben dit gif en dit gedachtengoed al jaren in onze steden."</p>
<p>De burgemeester van Arnhem strijdt sinds 2004 tegen het salafisme. "Ideologisch binnen het salafisme worden zware woorden gebruikt. Daar zit een kwalificatie, een sanctie op. Voor een goede verstaander ben je dan vogelvrij verklaard. Het is niet zonder risico om je tegen het salafisme te keren. Je wordt bedreigd, beschimpt. Op allerlei manieren."</p>
<h2>Verbieden</h2>
<p>Bestuurders hebben te weinig kennis van het salafisme, denkt Marcouch. "Als je er niet in verkeert, neem je het niet waar. Je moet salafistische organisaties niet onderschatten en relativeren. We moeten ze stoppen, verbieden. Die verantwoordelijkheid ligt bij de Rijksoverheid. Deze organisaties zijn een gevaar voor de openbare orde en veiligheid."</p>
<p>Het masker van de orthodoxie verhult de politieke motieven, waarschuwt Marcouch. "We hebben actie nodig."</p>
