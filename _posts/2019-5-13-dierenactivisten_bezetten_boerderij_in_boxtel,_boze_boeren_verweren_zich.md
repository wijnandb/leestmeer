---
layout: post
title: "Dierenactivisten bezetten boerderij in Boxtel, boze boeren verweren zich"
date: Mon, 13 May 2019 14:31:02 +0200
category: binnenland
externe_link: "http://feeds.nos.nl/~r/nosnieuwsbinnenland/~3/JJmvrZ2pfNM/2284430"
feature_image: "https://nos.nl/data/image/2019/05/13/549752/1008x567.jpg"
---

<p>Ruim honderd activisten houden een varkensboerderij in Boxtel bezet. Ze willen aandacht vragen voor dierenleed in Nederland. In de loop van de middag verzamelden zich tientallen boeren bij het bedrijf voor een tegenprotest.</p>
<p>De twee protestacties verliepen aanvankelijk rustig, maar de sfeer lijkt inmiddels grimmiger geworden. Enkele auto's van activisten zijn door de boeren in een greppel gekieperd. De ME is ter plaatse gegaan om ervoor te zorgen dat de situatie niet verder uit de hand loopt.</p>
<p>De politie is nog altijd binnen om te onderhandelen met de actievoerders. "Het ziet ernaar uit dat het nog wel even gaat duren", zegt verslaggever Kysia Hekster. "De activisten eisen dat media toegang krijgen tot de stallen om te laten zien wat er gebeurt. Ook willen ze dat zij zelf de mogelijkheid krijgen zieke dieren mee te nemen."</p>
<p>De boeren die een tegenprotest vormen zijn het duidelijk niet eens met de activisten, zegt Hekster. "Zij zeggen dat er geen deal met hen te sluiten is."</p>
<h2>'Onacceptabel'</h2>
<p>Minister Schouten van Landbouw noemt het onacceptabel dat het boerenbedrijf wordt bezet door de activisten. "Dit is een van de bedrijven die ons voorzien in ons dagelijks voedsel. Dat moeten zij kunnen doen zonder continu over hun schouder te hoeven kijken en geïntimideerd te worden."</p>
<p>CDA-Kamerleden Jaco Geurts en Madeleine van Toorenburg zijn ter plekke "om deze boer en zijn gezin te steunen", meldt het CDA op Twitter.</p>
<h2>'Laten zien wat er gebeurt'</h2>
<p>Rond het middaguur vielen de actievoerders de boerderij aan de Brede Heide in Boxtel binnen. Buiten verzamelden zich nog eens tientallen betogers achter linten. "Wij willen daarmee de actievoerders in de stal steunen", zei de Nederlandse actievoerder Mikki de Gier tegen Omroep Brabant.</p>
<p>Volgens De Gier is de actie niet persoonlijk tegen de boer gericht. "Wij willen vooral laten zien wat er over het algemeen binnen in de stallen gebeurt."</p>
<p>Op de Facebookpagina van Activism On The Road staan filmpjes die de actievoerders binnen hebben gemaakt:</p>
<p>Aan de andere kant van de boerderij verzamelde zich later een groep boeren met tractoren. Zij maken zich boos over de bezetting en willen een tegengeluid laten horen.</p>
<p>De politie wil voorkomen dat de twee groepen bij elkaar komen en heeft daartoe afzetlinten geplaatst. "Uitgangspunt blijft dat de actie op een vreedzame manier beëindigd wordt. Dat kost nu eenmaal tijd, we vragen daarvoor begrip", meldde de politie rond 19.30 uur.</p>
<p>Aan het begin van de avond sloot de politie de staldeuren af. Een woordvoerder zegt tegen Omroep Brabant dat dat is gedaan omdat gevreesd werd dat actievoerders varkens zouden loslaten. "Dan loopt het helemaal uit de hand." Op Twitter roept de politie mensen op niet naar de locatie te komen. De straat is afgezet.</p><img src="http://feeds.feedburner.com/~r/nosnieuwsbinnenland/~4/JJmvrZ2pfNM" height="1" width="1" alt=""/>
