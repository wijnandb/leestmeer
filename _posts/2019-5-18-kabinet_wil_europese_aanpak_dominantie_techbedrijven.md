---
layout: post
title: "Kabinet wil Europese aanpak dominantie techbedrijven"
date: Sat, 18 May 2019 10:09:58 +0200
categories: 
- financieel 
- economie 
externe_link: "https://nos.nl/l/2285206"
feature_image: "https://nos.nl/data/image/2019/05/18/550806/1008x567.jpg"
---

<p>Het kabinet vindt het onwenselijk dat grote internetbedrijven als Google, Apple en Facebook zo'n dominante positie hebben. Dat belemmert de komst van nieuwe ondernemingen en beperkt de online keuzevrijheid van consumenten.</p>
<p>Staatssecretaris Keijzer wil daarom dat er op Europees niveau een aantal maatregelen worden genomen om de macht van de techreuzen te beperken. Zo moet er beter toezicht komen en moet het opkopen door de bedrijven van toekomstige concurrenten worden tegengegaan.</p>
<p>Er zijn al regels voor een fusie van grotere bedrijven. Die moeten zich melden bij de toezichthouder als ze samen willen gaan. Keijzer wil dat voortaan ook het opkopen van nog kleine concurrenten door grote platforms tegen te gaan is.</p>
<p>Ook wil ze dat het mogelijk wordt om "eerder en doelgerichter te kunnen ingrijpen." De verantwoordelijke toezichthouder moet de bevoegdheid krijgen om op te treden als een platform een positie dreigt te krijgen waar ondernemers of consumenten niet meer omheen kunnen.</p>
<h2>Appstores</h2>
<p>"Digitale platforms zijn niet meer weg te denken en bieden gemak en economische kansen", zegt Keijzer. "Maar we hebben ook zorgen over blijvende dominantie, het verstoren van markttoegang voor kleinere en startende ondernemers en dus een gebrek aan concurrentie. Dit speelt bijvoorbeeld bij appstores, waar aanbieders afhankelijk zijn van Apple en Google."</p>
<p>De staatssecretaris is in gesprek met andere lidstaten van de Europese Unie. "Omdat grote digitale platforms binnen de gehele EU actief zijn, is het voor een effectieve aanpak noodzakelijk om dit niet per land in nationale regels te doen", aldus de staatssecretaris.</p>
<h2>Europese miljardenboetes</h2>
<p>Een Europese aanpak rond techbedrijven is niet nieuw. Zo legde de Europese Commissie Google een recordboete op van 4,34 miljard euro op voor machtsmisbruik met zijn mobiele besturingssysteem Android. Eerder was al een Europese miljardenboete opgelegd voor machtsmisbruik bij prijsvergelijker Google Shopping.</p>
