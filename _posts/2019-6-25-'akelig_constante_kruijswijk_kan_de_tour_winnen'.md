---
layout: post
title: "'Akelig constante Kruijswijk kan de Tour winnen'"
date: Tue, 25 Jun 2019 06:49:02 +0200
category: sport
externe_link: "https://nos.nl/l/2290561"
feature_image: "https://nos.nl/data/image/2019/06/25/559060/1008x567.jpg"
---

<p>Pak de topvijf van de Tour de France van vorig jaar er eens bij. Tom Dumoulin, Chris Froome en Primoz Roglic, de nummers twee, drie en vier, doen dit jaar niet mee. De nummer één, Geraint Thomas, kent na een harde val een allesbehalve goede generale. En wie werd er vijfde? Steven Kruijswijk.</p>
<p>Ook de Nederlandse kopman van Jumbo-Visma had in het Critérium du Dauphiné niet de beste voorbereiding: hij stapte ziek af. Maar de verwachting is dat hij zaterdag 6 juli topfit aan de start van de Tour verschijnt.</p>
<p>En de verwachtingen zijn hooggespannen. Kruijswijk zelf heeft uitgesproken voor het podium te gaan. Gio Lippens denkt dat er nog meer in zit. "Ik ben ervan overtuigd dat hij de Tour kan winnen", zegt de NOS-wielercommentatori n het Sportforum op NPO Radio 1.</p>
<p>AD-journalist Arjan Schouten, die jarenlang als verslaggever in het spoor van het peloton te vinden was, denkt daar anders over. "Kruijswijk is geen winnaar. Hij heeft ooit één wedstrijd gewonnen, de Arctic Race of Norway. Nou, als je dat op een verjaardag laat vallen, slaat niemand steil achterover. Ik zie wél een podiumkandidaat in Kruijswijk."</p>
<h2>Betere versie van Mollema</h2>
<p>"Maar als je op het podium kunt rijden, kun je hem ook winnen. Om maar eens een oud wielercliché erin te gooien", haakt Lippens in. "Hij is zo akelig constant. En al die favorieten die wegvallen... Waarom niet? Al schat ik Egan Bernal van Ineos overigens hoger in."</p>
<p>"Kruijswijk is ook een steengoede wielrenner", vult Schouten aan. "Hij is eigenlijk een betere versie van Bauke Mollema, die altijd achtste, zevende, zesde werd in grote rondes. Kruijswijk wordt vijfde, vierde en op een mooie dag derde. Maar ik weet niet of we hem Tourfavoriet moeten noemen."</p>
<p>In ieder geval is duidelijk dat Kruijswijk na het wegvallen van Dumoulin de Nederlandse hoop voor het eindklassement is. Toch krijgt Dumoulin vaak meer aandacht dan de 32-jarige Brabander.</p>
<p>"Ik denk dat het te maken heeft met persoonlijkheid", stelt Lippens. "De aura rond Dumoulin is veel groter dan bij Kruijswijk, aan wie nog altijd het beeld kleeft van die val tegen de sneeuwwand in de Giro die hij ging winnen."</p>
<p>Kruijswijk reed in 2016 in de roze leiderstrui en leek op weg naar de eindzege, totdat hij hard ten val kwam, minuten verloor en daarmee zijn klassement verprutste. Lippens: "Anders was Kruijswijk de grote man geweest en hadden we de eindzege van Dumoulin in 2017 heel anders ingeschat."</p>
<h2>Elke week in actie</h2>
<p>Ook de transfer van Quincy Promes van Sevilla naar Ajax werd besproken aan tafel. De international van Oranje tekent voor vijf jaar in Amsterdam. "Blij dat we hem eens elke week in actie gaan zien", zegt Schouten. "We hoorden altijd van alles en iedereen dat hij heel goed was in Rusland."</p>
<p>Michiel de Hoog, schrijver bij De Correspondent, vindt het een goed teken dat "zo'n goede speler" in Nederland komt voetballen. "Tof dat Ajax niet alleen verkoopt, maar ook koopt van grote competities. Zij spelen hun financiële kracht nu uit."</p>
<p>"In Eindhoven en Rotterdam zullen ze niet blij zijn", stelt Lippens.</p>
