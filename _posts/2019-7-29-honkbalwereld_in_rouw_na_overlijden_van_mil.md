---
layout: post
title: "Honkbalwereld in rouw na overlijden Van Mil"
date: Mon, 29 Jul 2019 13:02:08 +0200
category: sport
externe_link: "https://www.telegraaf.nl/sport/268321457/honkbalwereld-in-rouw-na-overlijden-van-mil"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ccd47622-b200-11e9-b5ae-02d1dbdc35d1.jpg"
---

<p class="intro">De plotselinge dood van honkballer Loek van Mil (34) raakt de honkbalwereld in het hart.</p> <p>De werper, die 48 keer voor het Nederlands team uitkwam, is volgens de honk- en softbalbond KNBSB overleden aan de gevolgen van een noodlottig ongeval.</p><p>De bond geeft op verzoek van de familie geen nadere toelichting over de precieze omstandigheden, meldde technisch directeur Tjerk Smeets.</p><p>Brisbane Bandits, de Australische club waar Van Mil voor uitkwam, laat weten met de familie van de Nederlander mee te leven. „Wij rouwen om Loek van Mil, die ons na een fataal ongeluk heeft verlaten. Wij wensen zijn familie en vrienden veel sterkte.”</p><p>Adelaide Bite, de andere Australische honkbalvereniging waar Van Mil drie seizoenen voor speelde, zegt gebroken te zijn door het tragische nieuws.</p><p>De club waar Van Mil op het eind van zijn carrière speelde (Neptunus, uit Rotterdam) geeft aan ’echt verbijsterd’ te zijn. „We zijn enorm geschrokken”, vertelt woordvoerder Michel Streur. „Maar verder weten wij ook van niets.”</p><p>De wereld honkbal- en softbalfederatie deelde, net zoals de Australische honkbalbond, zijn medeleven via Twitter.</p><p>Ook vanuit de Nederlandse honkbalwereld deelt men het verdriet via sociale media.</p>
