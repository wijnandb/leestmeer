---
layout: post
title: "VS dankzij twee strafschoppen ten koste van Spanje naar kwartfinales"
date: Mon, 24 Jun 2019 19:58:44 +0200
category: sport
externe_link: "https://nos.nl/l/2290524"
feature_image: "https://nos.nl/data/image/2019/06/24/559006/1008x567.jpg"
---

<p>De Amerikaanse voetbalsters zijn door een moeizame 2-1 zege op Spanje doorgedrongen tot de kwartfinales van het WK voetbal.</p>
<p>De enerverende beginfase leverde twee goals op. Nadat Tobin Heath was gevloerd door María Pilar León, schoot Megan Rapinoe namens de titelhouder raak vanaf de stip.</p>
<p>Slechts twee minuten kon de drievoudig wereldkampioen genieten van de voorsprong. Toen strafte Jennifer Hermoso een misverstand tussen keepster Alyssa Naeher en Abby Dahlkemper af met de 1-1.</p>
<h2>Tweede penalty helpt VS aan winst</h2>
<p>Na het veelbelovende begin daalde de amusementswaarde van het duel. De Verenigde Staten bleven sterker en kregen een handvol kansen, maar hadden na de rust tegen het stugge Spanje een tweede penalty nodig om op 2-1 te komen.</p>
<p>Nadat Rose Lavelle door Virginia Torrecilla aangetikt was, schoot Rapinoe opnieuw raak vanaf elf meter.</p>
<p>In de kwartfinales, vrijdagavond om 21.00 uur, wacht de Verenigde Staten een confrontatie met gastland Frankrijk, dat zondagavond na verlenging afrekende met Brazilië.</p>
