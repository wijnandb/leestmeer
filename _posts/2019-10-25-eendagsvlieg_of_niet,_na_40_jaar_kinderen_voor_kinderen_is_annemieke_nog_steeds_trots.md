---
layout: post
title: "Eendagsvlieg of niet, na 40 jaar Kinderen voor Kinderen is Annemieke nog steeds trots"
date: Fri, 25 Oct 2019 22:16:10 +0200
category: cultuur
externe_link: "https://nos.nl/l/2307665"
feature_image: "https://nos.nl/data/image/2019/10/25/587449/1008x567.jpg"
aantal: 472
unieke: 276
bron: "NOS"
---

<p>Het was niet eens de bedoeling dat Ik heb zo waanzinnig gedroomd haar lied zou worden. Maar als lid van de eerste Kinderen voor Kinderen-lichting in 1980 werd Annemieke Stuurman gevraagd om dit nummer in te zingen. "Toen stond het er meteen heel leuk op", zegt ze vier decennia later over de hit die op de zevende plek in de Top 40 kwam.</p>
<p>Het kinderkoor viert zijn 40-jarig bestaan. Stuurman weet nog goed hoe het begon. Ze had als achtstegroeper een rol in de schoolmusical en haar leraar had haar aangemoedigd om auditie te doen voor het nieuwe muziekprogramma. Dat deed ze en een paar weken later lag er een brief van de VARA op de deurmat. Met twee klasgenoten was de toen 11-jarige uit Bloemendaal uitgekozen. "We wisten eigenlijk helemaal niet waar het voor was."</p>
<p>Tot die tijd werd niet gezongen over wat kinderen bezighield, zegt Stuurman. Door Kinderen voor Kinderen veranderde dat, met nummers over scheiden, eenzaamheid en andere onderwerpen die jongens en meisjes bezighielden. "Ik denk dat we daarmee de juiste toon geraakt hebben." Vergeleken met die thema's viel Ik heb zo waanzinnig gedroomd een beetje buiten de boot. "Ik werd met ka-ka-ka-kado's overstroomd... eigenlijk is het een heel apart nummer en ik had het niet uitgekozen. Maar het bleek uiteindelijk toch lekker pakkend."</p>
<h2>Baard in de keel</h2>
<p>Veertig jaar later echoot het nummer nog steeds na. Stuurman ging naar de Hotelschool, werkt bij een reisbureau en heeft in bedrijfsbands gezongen. Op feestjes wordt regelmatig gezegd dat zij degene is die dat lied had gezongen. En dan krijgt ze steevast de vraag of ze even... "Ik grap altijd dat ik de baard in de keel heb gekregen en het niet meer kan. Maar dan zing ik het toch."</p>
<p>Het kinderkoor is in de loop der jaren sterk veranderd, zag Stuurman ook van dichtbij toen haar dochter een paar jaar geleden auditie deed. "De professionaliteit straalt ervan af. Onze liedjes werden met een oude cassetterecorder opgenomen. En we waren houterig, aan dansen werd nauwelijks aandacht besteed. Kinderen zijn tegenwoordig zo vrij. Het is supergaaf om te zien hoe meiden en jongens nu de pan uit swingen."</p>
<p>En het koor vol met witte kinderen is veranderd in een veel diverser geheel. "Het is nu heel gemengd. Ik vind het een prachtige afspiegeling van onze maatschappij."</p>
<h2>Trotse eendagsvlieg</h2>
<p>Morgen gaat Stuurman met haar dochter - die werd afgewezen voor het koor - naar een van de vier shows in Ahoy ter ere van het jubileum. Naast de recente nummers worden daar klassiekers opgevoerd. Het belooft een nostalgisch gebeuren te worden en Stuurman is blij dat ze werd uitgenodigd. "Ik was een eendagsvlieg. Maar het is altijd heel positief in mijn leven geweest. En nu ook weer. Daar ben ik best trots op."</p>
<p>Bekijk in deze video Stuurman en tientallen andere jonge zangers:</p>
