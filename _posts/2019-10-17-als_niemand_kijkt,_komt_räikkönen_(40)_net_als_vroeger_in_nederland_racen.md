---
layout: post
title: "Als niemand kijkt, komt Räikkönen (40) net als vroeger in Nederland racen"
date: Thu, 17 Oct 2019 15:17:24 +0200
categories: 
- sport 
- autosport 
externe_link: "https://nos.nl/l/2306535"
feature_image: "https://nos.nl/data/image/2019/10/17/585530/1008x567.jpg"
aantal: 728
unieke: 408
bron: "NOS"
---

<p>Kimi Räikkönen zegt weinig, drinkt veel en kan keihard rijden. Vandaag is hij veertig geworden. Zelf verbaast hij zich er ook over dat hij nog steeds actief is in de Formule 1, waarin hij de coureur kan worden met de meeste races ooit.</p>
<p>De Fin geniet een belangrijk deel van zijn opleiding in Nederland. Om precies te zijn in Vlaardingen, bij het kartteam van Peter de Bruijn (63). "Een monteur stelde hem aan ons voor. We lieten hem meedoen en met reservespullen gaf hij mijn toenmalige rijders het nakijken op de baan. Je zag meteen dat hij iets speciaals had", vertelt De Bruijn.</p>
<h2>Alles op eigen kracht</h2>
<p>Räikkönen heeft alles op eigen kracht moeten doen. Zonder rijke ouders, een goed netwerk of grote sponsoren. "Kimi had helemaal niets toen hij hier kwam. En hij is daarna letterlijk op zijn sokken de Formule 1 in gestapt."</p>
<p>Het buitenbeentje Räikkönen wordt mateloos populair onder de aanhang. Emoties lijkt de Fin niet te kennen, wat hem de bijnaam 'The Iceman' oplevert. En hij houdt van een drankje, biecht hij later in zijn biografie op. Mensen die nooit drinken, vertrouwt hij niet.</p>
<h2>De stilte</h2>
<p>Zijn biograaf Kari Hotakainen verklaarde zijn goede band met de coureur door soms ook de stilte het werk te laten doen. De Bruijn herkent dat wel.</p>
<p>"Hij is ongelofelijk eerlijk, altijd zichzelf. En daarom houden mensen van Kimi. De verhalen over hem worden denk ik wel een beetje uit hun verband getrokken. Ik heb hem meegemaakt als tiener, in de periode dat hij het leven ging ontdekken. En hij deed echt geen gekke dingen. Privé was het een gezellige jongen, die goed voor zichzelf zorgde."</p>
<p>Anders had Räikkönen in 2007 ook nooit wereldkampioen kunnen worden, benadrukt De Bruijn. Iets wat niemand hem daarna in een Ferrari meer heeft kunnen nadoen.</p>
<p>Räikkönen zelf omschrijft het leven in de Formule 1 als een vliegveld, een hotel en een circuit. En hoewel hij daarbij benadrukt dat nooit te gaan missen, blijft hij maar doorgaan. Tot en met het volgende seizoen staat hij onder contract bij Alfa Romeo. In de auto die hij daar tot zijn beschikking heeft, lijkt succes uitgesloten.</p>
<p>Maar als iemand het maximale uit beperkte middelen kan halen, dan is het Räikkönen. "Vroeger maakte hij ook altijd alles met zijn eigen handen. Het racen is inmiddels meer hobby voor hem dan werk", weet De Bruijn. "Maar hij heeft er nog steeds plezier in. Ik zie hem nog wel een tijdje doorgaan als de mogelijkheid er is."</p>
<p>Räikkonen racete al tegen Jos Verstappen, tegenwoordig gaat hij de strijd aan met zoon Max. De Bruijn: "Ik kan de jonge Kimi totaal niet met Max vergelijken. Het zijn allebei wel twee uitzonderlijke talenten, maar ik heb er door de jaren heen wel meer gehad. En dat biedt geen garantie voor succes, daar komt zo veel meer bij kijken."</p>
<p>"Ik zie Kimi nog af en toe. En eigenlijk zie ik dan nog steeds diezelfde jongen voor me staan als ruim twintig jaar geleden. Hij oogt echt bijzonder fit, ik denk ook dat zijn huidige vrouw er enorm aan bijdraagt dat hij dit leven nog steeds kan opbrengen."</p>
<h2>Laatste ontmoeting</h2>
<p>De laatste keer dat Räikkönen en De Bruijn elkaar ontmoetten, was bij een treurige gelegenheid. De monteur, die de jonge Kimi destijds aan De Bruijn voorstelde, overleed een paar maanden geleden.</p>
<p>"Je hoopt elkaar natuurlijk op leukere plekken te treffen dan op een begrafenis. We maakten daar een praatje, als vanouds. Trots liet hij me de beelden zien dat zijn vierjarige zoontje voor het eerst in een kart stapte. En hij hoopt dat die kleine ooit bij mij komt racen, net als hijzelf vroeger."</p>
<p>Met Räikkönen zelf heeft hij ook de afspraak dat ze ooit weer een keertje samen gaan karten op de baan in Strijen, net als vroeger. De leerling tegen de meester, die zelf in 1980 ten koste van Ayrton Senna wereldkampioen werd in die discipline.</p>
<p>En nee, daar mogen we niet als toeschouwer bij aanwezig zijn. "Kimi is door de jaren heen helemaal niets veranderd. Als ik daar ruchtbaarheid aan ga geven, ben ik bang dat hij uiteindelijk nooit komt opdagen. Hij heeft altijd al een hekel aan aandacht en publiciteit gehad."</p>
<p>Vandaag kan Räikkönen in ieder geval een sms'je verwachten van De Bruijn. Een klein gebaar om even stil te staan bij zijn verjaardag, gekker zal hij het niet maken.</p>
