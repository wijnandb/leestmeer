---
layout: post
title: "Verstappen vindt strafpuntensysteem 'sowieso nergens op slaan'"
date: Mon, 27 May 2019 10:08:27 +0200
category: sport
externe_link: "https://nos.nl/l/2286490"
feature_image: "https://nos.nl/data/image/2019/05/27/552841/1008x567.jpg"
---

<p>Hij was op jacht naar zijn eerste podium in Monaco en kwam als tweede over de streep, maar een tijdstraf beroofde Max Verstappen van de champagnedouche. Toch blikte de Red Bull-coureur tevreden terug op zijn vijfde optreden in het prinsdom. "Dit was mijn beste raceweekend hier. Natuurlijk is die vierde plek zonde, maar ik heb me vermaakt."</p>
<p>Voor het eerst dit seizoen kon Verstappen zich meten met de dominante Mercedessen. "Ik was veel sneller dan Hamilton en heb de halve race geprobeerd een gat te vinden", zei Verstappen ver na de race.</p>
<h2>'Je moet er eerst langs'</h2>
<p>"Als dat was gelukt, had ik de race gewonnen. Lewis' banden waren helemaal naar de knoppen. Hij was zó langzaam. Ik zou een gat hebben geslagen. Mijn banden waren nog prima. Maar ja, dan moet je er wel eerst langs."</p>
<p>Na de start leek Verstappen nog veroordeeld tot een optocht achter de bolides van Hamilton en Valtteri Bottas. Het duo ging op weg naar de zesde 1-2 op rij. "Ik zat in de eerste bocht klem en kon geen kant op. Natuurlijk kan ik het risico nemen en aanvallen, maar dan riskeer je een lekke band, een straf of een kapotte vleugel", analyseerde de 21-jarige Nederlander de start.</p>
<p>De race kantelde toen de safetycar op de baan kwam omdat brokstukken van Charles Leclercs Ferrari moesten worden verwijderd. De kop van het veld schoot meteen naar binnen voor verse banden. Verstappen profiteerde van een trage pitstop bij Bottas: de Nederlander en de Fin verlieten naast elkaar de pitsstraat.</p>
<h2>Tijdstraf zet Verstappen op scherp</h2>
<p>Verstappen zette zijn RB15 er brutaal voor, maar de wedstrijdleiding tikte hem op de vingers. Vanwege een zogenoemde 'unsafe release' kreeg Verstappen een tijdstraf. Het bleken vijf dure seconden, maar Verstappen verweet zijn renstal niets.</p>
<p>"Ik vind dat het team weinig verkeerd heeft gedaan. Ze probeerden de kans te pakken en lieten me gaan. Ik wist niet dat Bottas naast me zat. Dat kon ik niet zien. Het was krap. Jammer dat we elkaar raakten."</p>
<p>De aanvaring leverde Verstappen ook nog twee strafpunten op zijn 'F1-rijbewijs' op. "Daar ben ik het niet mee eens. Ik vind dat strafpuntensysteem sowieso nergens op slaan."</p>
<h2>Op scherp</h2>
<p>De opgelegde tijdstraf frustreerde Verstappen niet. "Nee, die straf zette me juist op scherp. Ik wist dat ik Lewis onder druk moest zetten. Dat heb ik rondenlang gedaan en het gevolg was dat zijn Pirelli's helemaal op waren. Hij stond echt op de verkeerde (zachtere samenstelling, red.) banden."</p>
<p>Verstappen werd na de spannende grand prix bekroond als 'driver of the day'. De smaakmaker moest er hard voor werken. "Ik zat achter Hamilton natuurlijk voortdurend in vuile lucht. De auto gleed alle kanten op en het je bent steeds bezig om hem uit de muur te houden."</p>
<p>In de slotfase deed Verstappen bij het uitkomen van de tunnel nog een ultieme poging Hamilton te verschalken. "In die ronde zat ik er iets dichter op. Ik dacht: laat ik het een keer proberen. Ik kon dat niet echt plannen. Ik zat er in de haarspeld voor de tunnel steeds zo dichtbij, maar als hij op het gas gaat is er meteen een gat. Die meters rij je in de tunnel niet dicht, maar ik probeerde een keer extra laat te remmen."</p>
<p>De touché die volgde in de chicane stelde volgens Verstappen niet veel voor. "Ik denk niet dat er iemand schuldig was aan dat botsinkje. We hadden allebei geen grote schade. Het was een eerlijk duel."</p>
<h2>Extra WK-punt</h2>
<p>Verstappen had met een snel rondje een extra WK-punt kunnen scoren, maar heeft niet overwogen een nieuwe set banden te laten monteren. Het gat naar teamgenoot Gasly (vijfde) was zó groot dat Verstappen 'gratis' een tweede pitstop had kunnen maken, maar het WK-punt voor de snelste ronde kon de Nederlander gestolen worden.</p>
<p>"Er was een kans om Hamilton te pakken. Ik ging voor de overwinning en vond het sowieso leuker om het gevecht aan te gaan. Dat ene puntje voor die snelste ronde interesseert me dan niet. Het zij zo."</p>
