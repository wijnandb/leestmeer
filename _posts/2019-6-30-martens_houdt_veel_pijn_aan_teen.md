---
layout: post
title: "Martens houdt veel pijn aan teen"
date: Sun, 30 Jun 2019 09:53:00 +0200
category: sport
externe_link: "https://www.telegraaf.nl/sport/809182754/martens-houdt-veel-pijn-aan-teen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7eb25b22-9b0c-11e9-9a01-02c309bc01c1.jpg"
---

<p class="intro">Van trainen zal de komende dagen opnieuw niet veel komen, maar Lieke Martens rekent erop dat ze woensdag gewoon kan meedoen in de halve finale van het WK tegen Zweden.</p> <p>De aanvalster van Oranje bekende na de gewonnen kwartfinale tegen Italië (2-0) dat de teen waar ze al een tijdje last van heeft wederom veel pijn deed. „Maar op adrenaline kan ik heel veel. Richting woensdag wordt het hetzelfde verhaal als de voorbije dagen”, aldus Martens.</p><p>De linksbuiten van FC Barcelona heeft naar eigen zeggen al langer last van een teen van haar linkervoet. Welke teen het precies is, wil niemand zeggen. Na het duel met Japan in de achtste finales van het WK (2-1) was de pijn zo heftig, dat Martens enkele dagen zelfs amper kon lopen. Tot kort voor de wedstrijd tegen Italië was het twijfelachtig of ze zou kunnen spelen.</p><p>„Het was een rollercoaster. Wel, niet, wel, niet. Maar ik heb er altijd in geloofd, ik weet wat mijn lichaam kan”, zegt Martens. „We hebben een fantastische medische staf, samen hebben we er alles aan gedaan. En ik heb nu gewoon de 90 minuten vol gemaakt. Het blijft pijn doen, ik heb nu weer veel reactie. Maar als ik nu kan spelen, kan ik dat woensdag ook.”</p>
