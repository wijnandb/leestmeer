---
layout: post
title: "Drukke avondspits vanwege Pinksteruittocht"
date: Fri, 07 Jun 2019 17:09:53 +0200
category: nieuws
externe_link: "https://nos.nl/l/2288028"
feature_image: "https://nos.nl/data/image/2019/06/07/555262/1008x567.jpg"
---

<p>Het is al de hele middag druk op de Nederlandse wegen. Rond 17.00 uur stond er volgens Rijkswaterstaat ruim 450 kilometer file. "En dat is voor een vrijdagmiddag heel veel", zegt een woordvoerder.</p>
<p>Zo zijn er rond Rotterdam al de hele dag problemen door pech en ongevallen. In beide tunnelbuizen van de Beneluxtunnel staan momenteel auto's stil. "En dan ontstaan er met deze drukte al snel lange files", zegt de woordvoerder.</p>
<p>Hij verklaart de drukte door het aanstaande Pinksterweekeinde. "Veel mensen gaan dan op een korte vakantie. Aan het einde van de middag mengt het recreatieverkeer zich met het reguliere woon-werkverkeer en dan wordt het druk op de weg."</p>
<p>De komende uren trekt er ook een front vol onweersbuien met harde wind en zware buien over Nederland. Dat kan volgens Rijkswaterstaat nog meer hinder op de weg veroorzaken.</p>
