---
layout: post
title: "Pijntjes Martens vallen mee, maar toch met rolstoel de trein in"
date: Wed, 26 Jun 2019 12:20:58 +0200
categories: 
- sport 
- voetbal 
externe_link: "https://nos.nl/l/2290753"
feature_image: "https://nos.nl/data/image/2019/06/26/559308/1008x567.jpg"
---

<p>Met twee goals, een slimme hakbal en een strafschop, bezorgde Lieke Martens Oranje een historische plek in de kwartfinale van het WK. "Een moment om niet te vergeten", geniet ze een dag later na.</p>
<p>Slapen deed ze nauwelijks. "Ik zat vol adrenaline en kreeg heel veel berichtjes", vertelt ze vlak voordat ze met de rest van de groep de reis maakt naar Valenciennes, de Oranje-stad' waar zaterdag Italië de tegenstander is.</p>
<h2>'Lieke staat op'</h2>
<p>Martens was op dreef tegen Japan. Eindelijk, kun je zeggen, want in de groepsfase was de kritiek op haar optredens niet mals. "Als aanvaller heb je doelpunten nodig om lekker in het toernooi te komen. Fijn dat het nu is gelukt."</p>
<p>Van meningen trekt ze zich weinig aan. Of ze nou positief zijn of negatief. Dat een krant vanochtend kopte met 'Lieke staat op' is ook aan haar voorbijgegaan. "Ik sta elke ochtend op als ik wakker word", klinkt het gevat.</p>
<p>De nogal gelukkige zege tegen de Japanse vrouwen, die de tweede helft domineerden en in de slotfase meerdere opgelegde kansen kregen, zorgde, logischerwijs, voor feest bij de Nederlandse speelsters.</p>
<p>"We hebben nog even met z'n allen gezellig gezongen en genoten bij het eten. Vandaag bij zo'n reisdag genieten we ook nog even. Morgen gaan we weer trainen en gaat de focus op Italië."</p>
<h2>Pijntjes</h2>
<p>Martens leek tijdens de wedstrijd - en vooral bij het juichen na de tweede goal - wat last te hebben van haar voet. Ook een dag later liep ze nog mank, al lijken de pijntjes niet ernstig. "Het zijn lange en zware wedstrijden. Dan voel je je lichaam wel."</p>
<p>Om haar voet te ontlasten, werd Martens uit voorzorg in een rolstoel vanuit de bus door het station naar de trein gereden.</p>
<p>Het Stade du Hainaut in Valenciennes, een stad in het noorden van Frankrijk, biedt plaats aan bijna 25.000 toeschouwers. Het stadion is uitverkocht voor de derde van de vier kwartfinales op het WK in Frankrijk. Het duel tussen Oranje en Italië begint zaterdag om 15.00 uur.</p>
<p>Oranje keert terug naar de stad waar ze ook op een zaterdagmiddag de tweede groepswedstrijd tegen Kameroen speelden. Zo'n 15.000 Nederlanders zagen Oranje toen met 3-1 winnen.</p>
<p>Dinsdag waren ongeveer 2.000 Oranjefans in Rennes getuige van de zege op Japan in de achtste finales van het WK.</p>
