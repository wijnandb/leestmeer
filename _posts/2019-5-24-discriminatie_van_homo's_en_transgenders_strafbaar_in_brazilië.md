---
layout: post
title: "Discriminatie van homo's en transgenders strafbaar in Brazilië"
date: Fri, 24 May 2019 08:00:37 +0200
category: buitenland
externe_link: "http://feeds.nos.nl/~r/nosnieuwsbuitenland/~3/sqVPJ72_Z4I/2286066"
feature_image: "https://nos.nl/data/image/2019/05/24/552156/1008x567.jpg"
---

<p>Het Hooggerechtshof in Brazilië stelt discriminatie van homo's en transgenders gelijk aan racisme, waar een maximumstraf van vijf jaar op staat. Zes van de elf opperrechters steunen het besluit.</p>
<p>"Racisme is een misdaad tegen vlees en bloed, of het nou om iemand uit de lhbt-gemeenschap gaat, een Jood of iemand van Afrikaanse afkomst", zei een van de rechters. Ze vinden het een tekortkoming dat de wetgever de lhbt-gemeenschap geen bescherming biedt.</p>
<p>De vijf overige rechters stemmen op 5 juni. Omdat een meerderheid al voor is, zal dat het besluit niet veranderen. Het besluit wordt daarna onmiddellijk van kracht.</p>
<h2>Nieuwe wet</h2>
<p>Het besluit blijft van kracht totdat het Braziliaanse parlement een speciale wet tegen discriminatie van homo's en transgenders heeft aangenomen. Daar wordt al twintig jaar aan gewerkt, maar zo'n wet stuit op felle weerstand bij de katholieke en evangelische kerken in Brazilië.</p>
<p>Er ligt wel een wetsvoorstel in behandeling in de Senaat. Daarin is een gevangenisstraf van maximaal vijf jaar opgenomen.</p>
<h2>Vermoord</h2>
<p>De uitspraak van de rechters is een steun in de rug voor de lhbt-gemeenschap. Volgens een homorechtengroep werden vorig jaar in Brazilië 420 lhbt'ers vermoord, dit jaar zijn dat er al 141.</p>
<p>De lhbt-haters hebben president Bolsonaro aan hun kant. "Ik heb liever een dode zoon dan een homoseksuele", zei hij ooit. En: "Homo's zijn vroeger als kind niet hard genoeg geslagen."</p><img src="http://feeds.feedburner.com/~r/nosnieuwsbuitenland/~4/sqVPJ72_Z4I" height="1" width="1" alt=""/>
