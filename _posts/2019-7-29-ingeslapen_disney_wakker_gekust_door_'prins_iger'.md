---
layout: post
title: "Ingeslapen Disney wakker gekust door 'prins Iger'"
date: Mon, 29 Jul 2019 10:14:41 +0200
category: cultuur
externe_link: "https://nos.nl/l/2295592"
feature_image: "https://nos.nl/data/image/2019/07/29/567085/1008x567.jpg"
---

<p>Het Amerikaanse entertainmentbedrijf Walt Disney heeft zijn eigen record gebroken. Het bedrijf verkocht dit jaar al voor 7,67 miljard dollar aan bioscoopkaartjes en verslaat daarmee zijn eigen record uit 2016, toen er 7,61 miljard dollar binnenkwam uit de kaartverkoop.</p>
<p>Het huidige succes van de 90 jaar oude Walt Disney Company is vooral te danken aan het slimme aankoopbeleid van directeur Bob Iger, die het ingeslapen bedrijf begin deze eeuw nieuw leven inblies.</p>
<p>Met Avengers: Endgame (2,79 miljard dollar en daarmee tevens de succesvolste bioscoopfilm allertijden), Captain Marvel (1,1 miljard dollar), Aladdin (1 miljard dollar), The Lion King (962 miljoen dollar) en Toy Story 4 (917 miljoen dollar) heeft Disney vijf van de zes grootste films van 2019 op zijn naam staan. Alleen de derde plek op de lijst wordt ingenomen door Spider-Man: Far From Home (1 miljard dollar) van Sony.</p>
<p>De opbrengsten van Disney zullen dit jaar nog toenemen door de drie blockbusters die dit najaar in premi√®re gaan: Maleficent: Mistress of Evil, Frozen 2 en Star Wars: The Rise of Skywalker.</p>
<p>Bekijk hieronder de trailer van The Lion King:</p>
<p>Wat heeft Bob Iger allemaal gedaan de laatste tijd? In 2005 kocht hij Pixar, de animatiestudio achter de succesvolle Toy Story-films en Finding Nemo. Vier jaar later nam Disney Marvel Entertainment over. Daarmee haalde het bedrijf superhelden als de Hulk en Captain America binnen. In 2012 werd ook Lucasfilm bij Disney ingelijfd, waardoor het bedrijf nu ook de succesvolle negendelige Star Wars-saga en de vier Indiana Jones-films in bezit heeft.</p>
<h2>Bijna alle Marvel-superhelden op Disneys loonlijst</h2>
<p>Dit jaar nam Disney voor 71 miljard dollar de amusementstak van Fox over en kreeg daarmee ook de rechten over de Marvel-helden van X-men en Fantastic Four in handen. Alle Marvel-superhelden, met uitzondering van Spider-Man (Sony), staan daardoor nu op de loonlijst bij Disney. De daaraan gekoppelde verkoop van producten met afbeeldingen van deze helden en de aan hun personages gekoppelde attracties in pretparken leveren Disney jaarlijks miljoenen op.</p>
<p>Ook kwam Iger met het idee om oude animatiefilms in een nieuw jasje te steken. Want waarom nog originele commercieel riskante speelfilms maken als je ook een 'live-action remake' kunt maken van je eigen animatiefilms? In 2010 gebeurde dat voor het eerst met Alice in Wonderland uit 1951 die ruim een miljard dollar opbracht. Daarna werden ook Maleficent, Cinderella, The Jungle Book, Dumbo en Beauty and the Beast succesvol opnieuw uitgebracht.</p>
<p>De meest recent uitgebrachte film, de remake van The Lion King, zal binnenkort de 1 miljard dollargrens passeren en de eerder dit jaar uitgebrachte film Aladdin (met een hoofdrol voor de Nederlandse acteur Marwan Kenzari) is daar al overheen.</p>
<p>De trailer van Aladdin:</p>
<p>De nieuwste uitdaging is de streamingdienst Disney+ waarmee het bedrijf over een paar maanden de concurrentiestrijd wil aangaan met grote concurrent Netflix. Het bedrijf haalt daarom alle Disney-producten bij Netflix andere streamingdiensten weg.</p>
<h2>Extra kosten</h2>
<p>Het is de vraag of dat slim is. Persbureau Bloomberg becijferde dat Disney daarmee volgend jaar 1,8 miljard dollar aan licentie-inkomsten misloopt. Daarnaast moet het bedrijf extra kosten maken voor het optuigen van een eigen dienst.</p>
<p>In Amerika begint Disney+ in november. De dienst wordt volgend jaar ook in Europa beschikbaar. Naast Disneyfilms brengt de streamingdienst ook de serie High School Musical: The Musical: The Series, gebaseerd op de populaire High School Musical-films.</p>
