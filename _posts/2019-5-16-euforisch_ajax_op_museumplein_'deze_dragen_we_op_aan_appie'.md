---
layout: post
title: "Euforisch Ajax op Museumplein: 'Deze dragen we op aan Appie'"
date: Thu, 16 May 2019 18:54:05 +0200
category: sport
externe_link: "https://nos.nl/l/2284996"
feature_image: "https://nos.nl/data/image/2019/05/16/550497/1008x567.jpg"
---

<p>"Dit is de 34ste titel en die heeft één betekenis. Wij willen hem aan onze Appie opdragen." De woorden van Ajax-aanvoerder Matthijs de Ligt kwamen donderdagmiddag aan bij de massaal aanwezige fans op het Museumplein tijdens de huldiging van de landskampioen.</p>
<p>Ook de familie van Abdelhak Nouri verscheen op het podium. Vader Mohammed nam kort het woord. "De droom van mijn zoon is uitgekomen. Dank jullie wel. Wij zijn Ajax, wij zijn de beste!" Daarop barstte een luid gejuich los.</p>
<p>Later was het wederom de beurt aan De Ligt, die afgelopen nacht maar weinig had geslapen. Hij pakte de microfoon en sprak de uitzinnige menigte toe.</p>
<p>"We hebben Bayern München weggespeeld, we hebben Real Madrid weggespeeld, Juventus... Niemand die ons kon stoppen. We zijn kampioen geworden, hebben de beker gewonnen en zijn op het nippertje uitgeschakeld in de halve finale van de Champions League."</p>
<p>"Maar wat het belangrijkste is: wij hebben laten zien wat Ajax is. En wat Amsterdam is voor stad. Wij hebben laten zien waar wij voor staan. En dat is aanvallend voetbal."</p>
<p>Trainer Erik ten Hag, normaliter de rust zelve, liet zich ook onderdompelen in de feestvreugde en zal de komende dagen waarschijnlijk met een nog hesere stem rondlopen, getuige zijn vreugdekreten richting de uitzinnige massa. Op het Museumplein waren zo'n 100.000 mensen aanwezig.</p>
<p>"Wat een geweldig feest. Ajax-fans, ontzettend bedankt! Het was een weergaloos seizoen, dit is echt een goed stel. Ze gaan zó goed met elkaar om, dagen elkaar uit en maken ongelooflijk veel plezier met elkaar", aldus Ten Hag.</p>
<h2>Transfers</h2>
<p>De trainer raakt van zijn huidige ploeg tot nu toe alleen Frenkie de Jong kwijt, aan FC Barcelona. Directeur voetbalzaken Marc Overmars sprak donderdag zijn vermoeden uit dat het een drukke transferperiode gaat worden.</p>
<p>"Ik hoop dat het bij deze ene speler blijft", riep hij richting de massa. En dan, bijna op fluisterende toon: "Maar die kans is vrij klein."</p>
<p>Wat betreft inkomende transfers valt nog altijd de naam van Steven Bergwijn. "Als wij interesse hebben, dan meld ik mij keurig bij PSV. Steven is een Nederlandse topspeler en daar zijn wij in principe altijd naar aan het kijken", sprak Overmars nog voordat het feest losbarstte.</p>
<p>De directeur voetbalzaken wil ook niet te lang genieten van het huidige succes. "Er mag even een klein feestje gevierd worden, maar dan moet de knop ook weer om", bleef hij realistisch. "Dan is het mooi geweest met alle schouderklopjes."</p>
