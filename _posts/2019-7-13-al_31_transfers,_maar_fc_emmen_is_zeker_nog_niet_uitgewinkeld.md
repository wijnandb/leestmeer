---
layout: post
title: "Al 31 transfers, maar FC Emmen is zeker nog niet uitgewinkeld"
date: Sat, 13 Jul 2019 10:43:58 +0200
categories: 
- sport 
- voetbal 
externe_link: "https://nos.nl/l/2293286"
feature_image: "https://nos.nl/data/image/2019/07/13/563166/1008x567.jpg"
---

<p>Twee Kroaten, een Duitser, een Turk, een Zwitser en een Deen. FC Emmen gaat heel Europa door om versterkingen te vinden voor het tweede seizoen in de eredivisie.</p>
<p>"Maar de voertaal op de training is nog gewoon Nederlands hoor", lacht trainer Dick Lukkien. "Ze moeten zich de Nederlandse taal zo snel mogelijk eigen maken. Maar natuurlijk krijgen ze wel ondersteuning in het Engels of Duits."</p>
<p>De teller van in- en uitgaande transfers draaide de afgelopen maand op volle toeren in Emmen. Liefst 21 spelers zijn vertrokken, daar zijn er tot nu toe 10 voor teruggekomen. "En we zoeken nog een centrale verdediger, rechtermiddenvelder en rechterspits", vertelt Lukkien.</p>
<p>Het aantal mutaties lijkt enorm, maar volgens de trainer moet dat vanuit het juiste perspectief worden bekeken. "We begonnen vorig seizoen met 35 spelers. Dat was te veel, waardoor er nu een groot aantal spelers afvloeit. We willen doorselecteren en daarbij maken we kritische keuzes. Een sterkere selectie van 26 of 27 spelers is het streven."</p>
<p>Kwaliteit boven kwantiteit dus. Wat dat betreft is het aantrekken van spits Marko Kolar (voor naar verluidt een half miljoen, een recordbedrag voor Emmen) een voorbeeld. "Dat je als Emmen de topscorer (11 goals, red.) van Wisla Krakow kunt binnenhalen, daarmee stralen we ambitie en daadkracht uit", vindt Lukkien.</p>
<p>"We moeten overal beter in worden, het was vorig jaar te wisselvallig", vervolgt de trainer. "Er zat een fase bij dat we maar één punt uit zeven wedstrijden haalden. Maar de laatste zes wedstrijden leverden weer dertien punten op. Het verschil tussen de ondergrens en de bovengrens moet kleiner."</p>
<p>Vorig seizoen eindigde Emmen in z'n debuutjaar in de eredivisie op de veertiende plaats. De vraag is natuurlijk of dat geëvenaard of zelfs verbeterd kan worden. Lukkien: "De doelstelling blijft dat we ons veilig willen spelen zonder nacompetitie. De realiteit is dat het voor ons spannend was tot en met 12 mei. Toen was handhaving pas zeker."</p>
<h2>Lukkiens legpuzzel</h2>
<p>Als Emmen in de toekomst stappen wil blijven zetten, zal de hele club moeten doorgroeien. De organisatie is nog niet op eredivisieniveau, erkent Lukkien. "We verzetten veel werk, met weinig mensen. Uitbreiding is noodzakelijk. Vooral het professionaliseren van de scouting is belangrijk. Spelers vinden die wij kunnen ontwikkelen om ze daarna te verkopen, dat is waar Emmen naartoe moet."</p>
<p>Of Emmen in de toekomst echt kan uitgroeien tot een stabiele eredivisionist, hangt vooral ook samen met de sportieve prestaties. Dat weet Lukkien als geen ander, daarom hoopt hij de selectie binnen nu en afzienbare tijd rond te krijgen.</p>
<p>"Je weet dat door de vele mutaties spelers aan elkaar moeten wennen. Daar is de voorbereiding ook voor, om dingen in te slijpen en karakters in te passen in je groep. Dat is altijd een legpuzzel. Het streven is dan ook om de ploeg snel compleet te hebben."</p>
<p>FC Emmen opent de competitie op 3 augustus met een thuiswedstrijd tegen FC Groningen. Een tegenstander die de Drentse club ook nog tegenkomt in de oefencampagne. Daarnaast speelt Emmen nog tegen Almere City, Go Ahead Eagles en OFI Kreta in de voorbereiding.</p>
