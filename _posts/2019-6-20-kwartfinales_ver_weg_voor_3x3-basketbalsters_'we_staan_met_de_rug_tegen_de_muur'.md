---
layout: post
title: "Kwartfinales ver weg voor 3x3-basketbalsters: 'We staan met de rug tegen de muur'"
date: Thu, 20 Jun 2019 07:34:46 +0200
category: sport
externe_link: "https://nos.nl/l/2289795"
feature_image: "https://nos.nl/data/image/2019/06/20/557787/1008x567.jpg"
---

<p>De WK 3x3 in Amsterdam brengen de Nederlandse basketbalploegen vooralsnog niet de successen waarop gehoopt werd. De mannen wacht na de nederlaag van woensdag tegen ServiÃ« een zware klus tegen de VS en ook de vrouwen hebben een stunt nodig om de poulefase nog door te komen.</p>
<p>De Oranje-vrouwen wisten op de openingsdag van het evenement op het Museumplein lang gelijke tred te houden met Hongarije, maar kwamen uiteindelijk net tekort (11-13). "Ja, jammer", sipt Jill Bettonvil nog na op de rustdag. "Heel jammer. Ik baal enorm."</p>
<p>Het kost haar niet veel moeite om de vinger op de zere plek te leggen. "Het was een heel fysieke wedstrijd en we wisten vooral aanvallend niet de juiste opties te vinden."</p>
<h2>Snelheid gebruiken</h2>
<p>Turkmenistan werd wel verslagen (17-11), maar er is meer nodig om de poulefase te overleven en door te stoten naar de kwartfinales van zaterdag. Die route is alleen weggelegd voor de beste twee landen uit elke groep. Er zal daarom vandaag eerst gewonnen moeten worden van Letland en daarna ook van het als eerste geplaatste China.</p>
<p>"Tegen Letland kunnen we ons lengteoverwicht goed gebruiken", denkt Bettonvil, met haar 1,87 meter de langste speelster bij Nederland. "China is heel fysiek en heel sterk. Daar moeten we vooral niet in meegaan. We zullen onze snelheid moeten gaan gebruiken, snel spelen."</p>
<p>Geen makkelijke opgave. "We staan met de rug tegen de muur. We moeten beide wedstrijden winnen om nog kans te maken op de volgende ronde. We zullen nu onder druk moeten presteren. Maar daar zijn we, volgens mij, heel goed in."</p>
