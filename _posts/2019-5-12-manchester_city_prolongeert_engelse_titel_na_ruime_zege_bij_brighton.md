---
layout: post
title: "Manchester City prolongeert Engelse titel na ruime zege bij Brighton"
date: Sun, 12 May 2019 17:50:49 +0200
category: sport
externe_link: "https://nos.nl/l/2284294"
feature_image: "https://nos.nl/data/image/2019/05/12/549462/1008x567.jpg"
---

<p>Manchester City is voor het tweede jaar op rij kampioen van Engeland geworden. De ploeg van Pep Guardiola maakte op de laatste speeldag geen fout bij Brighton &amp; Hove Albion en won met 4-1. Daarmee hield City Liverpool, dat met 2-0 van Wolverhampton Wanderers won, één punt achter zich.</p>
<p>De middag begon wel voortvarend voor Liverpool, dat al 29 jaar wacht op de negentiende landstitel. Door een intikker van Sadio Mané kwam de ploeg van trainer Jürgen Klopp in de 17de minuut op voorsprong tegen de Wolves en daarmee waren 'the Reds' even virtueel kampioen.</p>
<p>Toen Glenn Murray Brighton ook nog op voorsprong kopte tegen City werd de hoop in Liverpool zelfs nog groter en sloeg de stress toe bij de fans van City. </p>
<h2>Veerkracht</h2>
<p>Maar het team van Manchester City liet zien over veerkracht te beschikken en was geen moment van slag. Via Sergio Agüero en Aymeric Laporte werd de achterstand in ruim tien minuten omgebogen in een voorsprong en konden de fans weer rustig ademhalen.</p>
<p>Na rust bleef City de aanval zoeken en dat leverde na ruim een uur de 1-3 op. Riyad Mahrez legde Lewis Dunk in de luren met een prachtige kapbeweging en krulde mooi raak. Tien minuten later zorgde Ilkay Gündogan met een prachtige vrije trap voor de 1-4.</p>
<p>Ondanks het slechte nieuws uit Brighton bleef Liverpool op zoek gaan naar de 2-0, al kwam het ook enkele keren goed weg. Mané stelde de zege veilig met een rake kopbal vanuit buitenspelpositie.</p>
<h2>Tottenham pakt vierde CL-ticket</h2>
<p>Tottenham Hotspur, dat zich woensdag ten koste van Ajax plaatste voor de finale van de Champions League, greep een ticket voor de CL van komend seizoen. Ondanks een 2-2 gelijkspel thuis tegen Everton werden de Spurs vierde. De ploeg bleef rivaal Arsenal, dat met 3-1 won bij Burnley, één punt voor.</p>
<p>Ook kampioen Manchester City, de andere Champions League-finalist Liverpool en Chelsea vertegenwoordigen Engeland komend seizoen op het hoogste Europese voetbalplatform. Arsenal, op 29 mei tegenstander van Chelsea in de Europa League-finale, werd vijfde en kreeg een rechtstreeks Europa League-ticket en nummer zes Manchester United moet beginnen in de voorronde van de Europa League.</p>
<p>Cardiff City, Fulham en Huddersfield Town eindigden in de Premier League op de onderste drie plaatsen. Hun degradatie naar het Championship was eerder al een feit.</p>
