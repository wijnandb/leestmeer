---
layout: post
title: "'Harvey Weinstein treft voorlopige miljoenenschikking met slachtoffers'"
date: Fri, 24 May 2019 03:49:09 +0200
category: buitenland
externe_link: "http://feeds.nos.nl/~r/nosnieuwsbuitenland/~3/HXe3cCujH40/2286054"
feature_image: "https://nos.nl/data/image/2019/05/24/552135/1008x567.jpg"
---

<p>Voormalig filmproducent Harvey Weinstein heeft een voorlopige schikking getroffen met vrouwen die hem beschuldigen van misbruik, met het bestuur van zijn voormalige bedrijf en met de openbaar aanklager van New York. Dat melden Amerikaanse media op basis van betrokkenen bij de deal. Het gaat in totaal om 44 miljoen dollar.</p>
<p>Het grootste deel van het geld is bedoeld als schadevergoeding en afkoopsom voor slachtoffers van Weinstein. </p>
<p>De schikking zou een einde maken aan een civiele rechtszaak die is aangespannen door de openbaar aanklager van New York. Daarin wordt het bestuur van Weinsteins voormalige bedrijf, Weinstein Co, verweten dat er te weinig is gedaan tegen misbruik binnen het bedrijf, schrijft The Wall Street Journal</p>
<p>Eerder schreef de krant dat het zou gaan om twaalf slachtoffers, onder wie de actrice Kadian Noble, producer Alexandra Canosa en een voormalige assistente van Weinstein. Ook zou er zijn onderhandeld over een aantal gevallen die nog niet in de media zijn geweest.</p>
<h2>Strafzaken gaan door</h2>
<p>Naast de civiele zaak lopen er ook strafzaken tegen Weinstein, waarin hij wordt beschuldigd van onder meer verkrachting. Weinstein spreekt alle beschuldigingen tegen. Weinstein noch het bestuur van zijn voormalige bedrijf wilde reageren op het verhaal.</p>
<p>Harvey Weinstein wordt door tientallen vrouwen beschuldigd van verkrachting, seksueel misbruik, intimidatie, ongewenste intimiteiten en ander seksueel grensoverschrijdend gedrag. De onthullingen brachten over de hele wereld een maatschappelijke discussie op gang over seksuele intimidatie, onder de noemer #MeToo.</p><img src="http://feeds.feedburner.com/~r/nosnieuwsbuitenland/~4/HXe3cCujH40" height="1" width="1" alt=""/>
