---
layout: post
title: "Basisschool wil flexibeler lestijden, Slob begint nieuw experiment"
date: Wed, 23 Oct 2019 10:10:35 +0200
category: politiek
externe_link: "https://nos.nl/l/2307306"
feature_image: "https://nos.nl/data/image/2019/10/23/586832/1008x567.jpg"
aantal: 290
unieke: 195
bron: "NOS"
---

<p>Basisscholen willen dat ze zelf het aantal lesuren en de lestijden mogen bepalen. Dat is beter voor de ontwikkeling van kinderen en makkelijker voor werkende ouders, zeggen ze.</p>
<p>De Algemene Vereniging Schoolleiders (AVS) hield een peiling onder 616 basisschooldirecteuren. Ongeveer 80 procent van hen is voorstander van flexibeler tijden.</p>
<p>Volgens de wet moeten kinderen in acht jaar tijd minimaal 7520 uren onderwijs krijgen, moeten ze vijf dagen per week naar school en gelden er vaste vakanties.</p>
<h2>Vooral voor speciaal onderwijs</h2>
<p>De AVS vindt dat niet meer van deze tijd. De vereniging zegt dat sommige leerlingen juist minder of meer lessen nodig hebben. Vooral het speciaal onderwijs zou graag flexibeler willen werken, omdat daar veel kinderen zitten die onder schooltijd naar een therapeut of arts moeten.</p>
<p>"Nu moeten we steeds in een gesprek met de inspectie uitleggen dat je op die momenten geen lestijd hebt gehad, terwijl het gaat om het ontwikkelen van kinderen", zegt AVS-voorzitter Petra van Haren.</p>
<h2>Nieuw experiment</h2>
<p>Elf basisscholen mochten de afgelopen jaren als experiment zelf bepalen op welke tijden en in welke weken ze lesgaven. Maar minister Slob stopte dat experiment dit jaar; drie scholen presteerden te slecht en twee scholen stopten voortijdig met de proef.</p>
<p>Met de overgebleven scholen begint volgend schooljaar een nieuw experiment om te kijken hoe het onderwijs flexibeler kan.</p>
<p>Basisschool De School in Zandvoort deed mee aan het eerdere experiment en daar zijn ze tevreden. De school is vijftig weken per jaar open, van 08.00 tot 18.00 uur. Elke tien weken wordt een lesplan gemaakt en wordt met de ouders overlegd over de tijden. Zij kunnen het makkelijker combineren met hun werk, fulltime werkende vaders halen vaker hun kind op en ouders kunnen buiten het hoogseizoen met hun kinderen op vakantie.</p>
