---
layout: post
title: "Invaller Donk wint met Galatasaray Turkse beker"
date: Wed, 15 May 2019 22:05:02 +0200
category: sport
externe_link: "https://nos.nl/l/2284828"
feature_image: "https://nos.nl/data/image/2019/05/15/550245/1008x567.jpg"
---

<p>Ryan Donk heeft met Galatasaray de Turkse beker gewonnen. De club van de Nederlandse profvoetballer won in de finale met 3-1 van Akhisar Belediyespor. Galatasaray veroverde voor de achttiende keer de nationale beker.</p>
<p>Oud-Feyenoorder Elvis Manu opende in de 57ste minuut de score voor Akhisar Belediyespor, dat vorig jaar verrassend de beker veroverde.</p>
<h2>Twee keer op de stip</h2>
<p>Galatasaray mocht daarna tot twee keer toe de bal op de stip leggen. Mbaye Diagne stuitte in de 65ste minuut nog op doelman Fatih Ozturk, maar kort nadat Akhisar-speler Miguel Lopes met twee gele kaarten voortijdig naar de kleedkamer werd gestuurd trof Sinan Gümüs in de 80ste minuut wel doel.</p>
<p>In de slotfase buitte Galatasaray het mannetje meer op het veld uit via doelpunten van Sofiane Feghouli (88.) en Mbaye Diagne (90.+4). </p>
<p>Donk viel in de 74ste minuut in bij de ploeg van coach Fatih Terim die koploper is in de Turkse competitie, Akhisar Belediyespor kan als hekkensluiter degradatie niet meer ontlopen.</p>
