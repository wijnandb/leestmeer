---
layout: post
title: "Nieuwe acties dreigen bij KLM om mislukte cao-onderhandelingen"
date: Sat, 14 Sep 2019 10:13:41 +0200
categories: 
- financieel 
- economie 
externe_link: "https://nos.nl/l/2301638"
feature_image: "https://nos.nl/data/image/2019/09/14/577140/1008x567.jpg"
aantal: 314
unieke: 207
bron: "NOS"
---

<p>De onderhandelingen voor een nieuwe cao voor het KLM-personeel hebben vooralsnog geen resultaat opgeleverd. Het overleg tussen KLM en de bonden is vannacht voorlopig gestopt. Een nieuwe werkonderbreking van het grondpersoneel dreigt.</p>
<p>KLM heeft in het eindbod een loonsverhoging voorgesteld van in totaal zeven procent, verspreid over 2 jaar en 9 maanden. Ook een loonsverhoging van 8,5 procent over deze periode is mogelijk, maar dan wordt de winstdelingsregeling wel aangepast.</p>
<p>Vakbonden VNV, VKP, De Unie, CNV en NVLT gaan het voorstel van de luchtvaartmaatschappij met hun leden bespreken. Cabinebonden VNC en FNV Cabine en de vakbond voor grondpersoneel FNV Grond hebben het eindbod afgewezen.</p>
<h2>Meer vaste medewerkers</h2>
<p>Vakbond FNV Grond zegt dat het voor volgende week een nieuwe werkonderbreking voorbereidt door het grondpersoneel. Die gaat vier uren duren en wordt minstens 48 uur van tevoren aangekondigd. De bond wil onder meer vier procent per jaar erbij, minder zware roosters en een betere verhouding tussen uitzendkrachten en vaste medewerkers.</p>
<p>KLM zegt bereid te zijn afspraken te maken over deze thema's. Zo wil het bedrijf 50 mensen aannemen met een vast contract en een kortere werkweek voor medewerkers die veel nachtdiensten of hele vroege diensten draaien. "Deze voorstellen zijn geen onderdeel van het eindbod en dus verder bespreekbaar", meldt het bedrijf. Dat nieuwe werkonderbrekingen van het grondpersoneel dreigen, noemt KLM onbegrijpelijk.</p>
<p>Het is nog onduidelijk of ook de cabinebonden die het bod hebben afgewezen, actie gaan voeren. De Vereniging Nederlands Cabinepersoneel spreekt van een betreurenswaardige uitkomst. "Nu het eindbod van KLM door ons is afgewezen, gaan we overwegen hoe nu verder."</p>
<p>Over de nieuwe cao's voor cockpit-, cabine- en grondpersoneel wordt al maanden onderhandeld. Begin deze maand legden honderden FNV-leden bij KLM het werk al twee keer twee uur stil. Daardoor vielen tientallen vluchten uit, of liepen ze vertraging op. Ook moesten mensen langer op hun bagage wachten. Een aangekondigde staking voor afgelopen weekend werd opgeschort.</p>
