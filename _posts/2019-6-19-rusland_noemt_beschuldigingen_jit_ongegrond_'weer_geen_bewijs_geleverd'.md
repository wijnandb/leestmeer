---
layout: post
title: "Rusland noemt beschuldigingen JIT ongegrond: 'Weer geen bewijs geleverd'"
date: Wed, 19 Jun 2019 18:10:39 +0200
category: buitenland
externe_link: "http://feeds.nos.nl/~r/nosnieuwsbuitenland/~3/MnanbxxkYRU/2289739"
feature_image: "https://nos.nl/data/image/2019/06/19/557712/1008x567.jpg"
---

<p>Rusland heeft verbolgen gereageerd op uitspraken van het Joint Investigation Team (JIT), dat vandaag in een persconferentie zei dat Rusland onvoldoende meewerkt in het onderzoek naar het neerhalen van vlucht MH17.</p>
<p>Het Russische ministerie van Buitenlandse Zaken spreekt in een persverklaring van "ongegronde beschuldigingen" die bedoeld zijn om Rusland in diskrediet te brengen voor het oog van de internationale gemeenschap.</p>
<p>JIT-coördinator Fred Westerbeke, die vandaag namens het internationale onderzoeksteam aankondigde dat drie Russen en een Oekraïner worden vervolgd, zei dat Rusland weigert antwoord te geven op vragen en dat dat "een klap in het gezicht is van de nabestaanden".</p>
<h2>'Geen bewijs geleverd'</h2>
<p>Rusland zegt juist wél volledig te willen meewerken met het onderzoek en verwerpt de beschuldigingen dat er geen hulp wordt geboden "ten stelligste". Volgens Rusland negeren de JIT-onderzoekers structureel het materiaal dat Rusland heeft aangeleverd, zoals radarbeelden die zouden bewijzen dat de Buk-raket van Oekraïne was.</p>
<p>Daarnaast heeft het JIT volgens de Russen "wederom geen concreet bewijs" geleverd voor betrokkenheid van Russische militairen bij het afschieten van de Buk-raket op de MH17. Het land noemt de onderzoekers vooringenomen.</p>
<p>De grote Russische kranten, tv- en radiostations reageren vooralsnog nauwelijks op de persconferentie van vandaag. Alleen bij de staatszender Russia Today wordt er uitgebreid bij stilgestaan en is er ruimte voor het Russische weerwoord.</p><img src="http://feeds.feedburner.com/~r/nosnieuwsbuitenland/~4/MnanbxxkYRU" height="1" width="1" alt=""/>
