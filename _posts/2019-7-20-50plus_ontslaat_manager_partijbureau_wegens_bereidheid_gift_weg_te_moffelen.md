---
layout: post
title: "50Plus ontslaat manager partijbureau wegens bereidheid gift weg te moffelen"
date: Sat, 20 Jul 2019 10:36:48 +0200
category: politiek
externe_link: "https://nos.nl/l/2294263"
feature_image: "https://nos.nl/data/image/2019/07/20/564727/1008x567.jpg"
---

<p>De manager van het partijbureau van 50Plus is ontslagen, omdat ze bereid was een gift van 15.000 euro in cash geld weg te moffelen. Partijvoorzitter Geert Dales spreekt van "een ernstige vertrouwensbreuk" en benadrukt dat dergelijke giften "volstrekt ontoelaatbaar" zijn. </p>
<p>De reactie van Dales werd getwitterd door fractievoorzitter Henk Krol: </p>
<p>De 50Plus-medewerker liep tegen de lamp door een onderzoek van De Telegraaf. De krant benaderde politieke partijen met een fictieve donateur die zei 15.000 euro in één keer te willen schenken aan de partij. Hij wilde alleen wel anoniem blijven.</p>
<p>Dat is niet mogelijk, omdat partijen verplicht zijn schenkers die meer dan 4500 euro per jaar doneren te openbaren. In het onderzoek waren er slechts drie partijen (SP, Partij voor de Dieren, Forum voor Democratie) die de journalist van De Telegraaf, die via telefoon en mail onder een verzonnen naam met de partijen communiceerde, op die regel wezen.</p>
<p>Andere partijen gaven het advies het geld te doneren via een stichting, de donatie op te knippen over meerdere jaren of het geld via verschillende familieleden in kleinere bedragen over te maken.</p>
<p>De PVV heeft op geen enkele manier op het verzoek van de 'donateur' gereageerd.</p>
<p>De 50Plus-medewerker ging het verst door te adviseren het geld in een envelop vol contant geld af te leveren bij het partijbureau. Daarna zou de gift als anonieme donatie in de boeken worden opgenomen.</p>
<h2>Opheldering</h2>
<p>Van de partijen die bereid waren het geld aan te nemen, vroegen er slechts twee (CDA, Denk) naar de herkomst van het geld. Een woordvoerder van het CDA laat weten dat in het giftenreglement staat dat er geen giften worden aangenomen waarvan de herkomst onduidelijk is.</p>
<p>Wel zou een CDA-medewerker de Telegraaf-journalist geadviseerd hebben het geld te doneren via een speciale stichting. Volgens de woordvoerder ligt dat genuanceerder. "Hij drong heel erg aan. Toen hebben we gezegd dat hij het ook kan overmaken naar de Kuyperstichting, een stichting die volledig losstaat van het CDA."</p>
<p>Minister Ollongren (Binnenlandse Zaken) gaat de genoemde partijen in het artikel om opheldering vragen. "Hoewel de wet in materiële zin hierbij niet overtreden is, lijken partijen niet in de geest van de wet te handelen", zegt een woordvoerder van het ministerie. </p>
<p>Daarnaast is Ollongren bezig de wet voor financiering van politieke partijen aan te passen. "Meer transparantie staat daarbij centraal", zegt de woordvoerder. De wet moet op z'n vroegst op 1 januari 2021 in werking treden.</p>
