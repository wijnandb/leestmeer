---
layout: post
title: "Verkerk en Steenhuis tegenover elkaar in halve finales EK judo"
date: Mon, 24 Jun 2019 12:50:17 +0200
category: sport
externe_link: "https://nos.nl/l/2290447"
feature_image: "https://nos.nl/data/image/2019/06/24/558894/1008x567.jpg"
---

<p>Bij de EK judo in Minsk, waar het titeltoernooi onderdeel is van de Europese Spelen, zijn op de laatste dag van de individuele categorieën vier Nederlandse judoka's doorgedrongen tot de halve eindstrijd.</p>
<p>In de klasse tot 78 kilogram voor vrouwen ligt er zelfs sowieso een medaille in het verschiet omdat in een van beide halve finales Marhinde Verkerk en Guusje Steenhuis tegenover elkaar staan. Ook Henk Grol, in de klasse boven 100 kilogram, en Noël van 't End, tot 90 kilogram, maken nog kans op de Europese titel.</p>
<h2>Halve minuut</h2>
<p>Verkerk had een bye in de eerste ronde en won daarna twee keer op ippon. Tegen de Russin Aleksandra Babintseva was dat de golden score, terwijl ze tegen de Duitse Anna Maria Wagner, een jaar geleden goed voor brons, pas in de laatste seconde van de reguliere vier minuten toesloeg.</p>
<p>De route van Steenhuis was eenvoudiger. Zij mocht niet alleen de eerste maar ook de tweede schifting overslaan omdat haar tegenstandster zich had teruggetrokken. In de kwartfinales rekende ze in minder dan een halve minuut af met Loriana Kuka uit Kosovo.</p>
<p>Grol won zijn eerste partij dankzij drie strafjes (shido) voor zijn Servische opponent Zarko Culum. In de kwartfinales won hij geheel op eigen kracht: na een halve minuut had hij de Oostenrijker Stephan Hegyi, die net als Gorl vorig jaar met brons naar huis ging, op diens rug liggen.</p>
<p>In dezelfde klasse boven 100 kilogram liep Roy Meyer, die de dag uiterst voortvarend was begonnen met een ippon na zes seconden tegen de Oostenrijker Daniel Allerstorfer, de halve eindstrijd mis door drie strafjes tegen vice-wereldkampioen Oesjangi Kokajoeri uit Azerbeidzjan. Via de herkansingen kan hij nog brons veroveren.</p>
<h2>Drie zeges Van 't End</h2>
<p>In de categorie tot 90 kilogram won Noël van 't End drie keer via een ippon. In zijn derderondepartij tegen de Fransman Axel Clerget kwam die pas in de extra tijd tot stand. In de kwartfinales besliste hij het duel met de Brit Frazer Chamberlain met een houdgreep.</p>
<p>In dezelfde categorie ging Jesper Smink in zijn eerste partij onderuit tegen de Turk Mikail Ozerler (shido).</p>
<p>Voor Michael Korrel, de enige Nederlandse vertegenwoordiger in de klasse tot 100 kilogram, duurde het toernooi maar één wedstrijd. Hij verloor, na een bye in de eerste, verrassend in de tweede ronde door een golden score van Daniel Mukete uit Wit-Rusland.</p>
