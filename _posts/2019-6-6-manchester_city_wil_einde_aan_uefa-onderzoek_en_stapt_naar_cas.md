---
layout: post
title: "Manchester City wil einde aan UEFA-onderzoek en stapt naar CAS"
date: Thu, 06 Jun 2019 18:56:18 +0200
category: sport
externe_link: "https://nos.nl/l/2287900"
feature_image: "https://nos.nl/data/image/2019/03/12/536424/1008x567.jpg"
---

<p>Voetbalclub Manchester City wil niet dat de Europese voetbalbond UEFA onderzoek doet naar zijn financiële handel en wandel. De Engelse landskampioen heeft bij sporttribunaal CAS beroep aangetekend tegen het lopende onderzoek naar mogelijke malversaties bij City.</p>
<p>Volgens persbureau AP twijfelt de club uit Manchester aan de legitimiteit van het 'Financial Fair Play'-onderzoek. Ook de haast waarmee de UEFA dat heeft opgestart zou in verkeerde aarde zijn gevallen in Manchester.</p>
<p>Het sporttribunaal stelde donderdag dat er nu een arbitragecommissie in het leven wordt geroepen om te kijken naar de uitvoering van het onderzoek tot nu toe. </p>
<h2>'Financial Fair Play niet nageleefd'</h2>
<p>De reden waarom de Europese voetbalbond inzage wil in de boekhouding van City, is vanwege mogelijke "overtredingen van de Financial Fair Play-regels, waarover in diverse media is gepubliceerd."</p>
<p>Het onderzoek is al gaande sinds maart en wordt uitgevoerd door de financiële controlecommissie, onder leiding van de voormalige Belgische premier Yves Leterme.</p>
<p>Aan de basis van het onderzoek staan publicaties van klokkenluiderswebsite Football Leaks. Daaruit zou blijken dat City geld zou hebben ontvangen via overgewaardeerde sponsorcontracten met Abu Dhabi. En dat terwijl de eigenaar van City, sjeik Mansour, lid is van de koninklijke familie van Abu Dhabi. Dergelijke sponsorcontracten zouden kunnen duiden op staatssteun en dat is verboden.</p>
<p>Extern geld mag bovendien niet direct worden geïnvesteerd in spelers, maar wel in de infrastructuur of de jeugdopleiding van een club. Daar zou bij City geen sprake van zijn. Engelse en Spaanse clubs drongen eerder al bij de UEFA aan op een onderzoek naar de financiële handel en wandel van de regerend kampioen van Engeland.</p>
<h2>Geen Europees voetbal?</h2>
<p>Mocht Manchester City veroordeeld worden, dan kan de club in het ergste geval uitgesloten worden van deelname aan Europees voetbal. Daar maakte de club zich in eerste instantie nog geen zorgen over, getuige de reactie die City gaf in maart, nadat het onderzoek net was opgestart.</p>
<p>"Wij zien dit als een kans om een einde te maken aan alle dubieuze berichten rond de club, die voortkomen uit een illegale hack van mails en volkomen uit hun verband zijn gerukt. Alle beschuldigingen van fraude zijn vals. Onze boekhouding klopt, is compleet en volkomen legaal."</p>
<p>Ook naar de financiën bij Paris Saint-Germain, de Franse voetbalclub die in 2017 de Braziliaan Neymar voor 222 miljoen euro aantrok, deed de UEFA eerder onderzoek. In eerste instantie constateerde de bond geen verdachte zaken waarna de speurtocht werd stilgelegd.</p>
<p>In september van vorig jaar maakte de UEFA echter bekend het onderzoek te heropenen, omdat er toch bedenkingen waren over de uitgaven van de Parijzenaars. Daarop besloot PSG een klacht in te dienen bij het CAS tegen de UEFA.</p>
<h2>Vormfout = einde onderzoek</h2>
<p>Het sporttribunaal verklaarde vervolgens dat de voetbalbond eerder formeel naar buiten had moeten brengen dat het tweede onderzoek er zou komen, zoals de eigen regels van de UEFA ook voorschrijven. Het onderzoek werd daarop wederom gesloten. </p>
