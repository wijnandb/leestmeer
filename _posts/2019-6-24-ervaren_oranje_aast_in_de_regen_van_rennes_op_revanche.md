---
layout: post
title: "Ervaren Oranje aast in de regen van Rennes op revanche"
date: Mon, 24 Jun 2019 15:30:38 +0200
category: sport
externe_link: "https://nos.nl/l/2290478"
feature_image: "https://nos.nl/data/image/2019/06/24/558935/1008x567.jpg"
---

<p>In Nederland zijn her en der tropenroosters van kracht, maar daar hebben de Nederlandse voetbalsters geen last van.</p>
<p>In de stromende regen werkten zij maandagochtend in het kleine Stade Edmond Blanchet in Bédée toe naar het duel met Japan van dinsdagavond (21.00 uur). Op het spel: een plek in de kwartfinales van het WK.</p>
<p>Net als zondag verschenen alle 23 speelsters op het trainingsveld. Dus ook Stefanie van der Gragt, die de laatste twee duels in de groepsfase aan zich voorbij moest laten gaan.</p>
<p>Na Le Havre, Valenciennes en Reims zijn de voetbalsters neergestreken in Bretagne. Voor de Japanse tegenstander is Roazhon Park in Rennes bekend terrein: in dit stadion versloeg het Schotland met 2-1.</p>
<p>Toch geldt de ploeg van Sarina Wiegman als (lichte) favoriet voor het duel met de wereldkampioen van 2011. En dat is best opmerkelijk.</p>
<h2>Gouden generatie</h2>
<p>Ook in 2011 eindigde latere wereldkampioen Japan als tweede in de poule, maar daarna waren de Japansen te sterk voor titelfavorieten Duitsland, Zweden en de Verenigde Staten.</p>
<p>Die verrassende triomf was voor een groot deel te danken aan de absolute vedette: Homare Sawa.</p>
<p>Een jaar na de wereldtitel leidde de aanvoerster haar team naar Olympisch zilver in Londen.</p>
<p>Daarna stopte de Japanse middenveldster, maar ze kwam terug van haar besluit om in 2015 voor de zesde keer te schitteren op een WK. Dat record werd dit toernooi verbroken door de 41-jarige Braziliaanse Formiga.</p>
<h2>Revanche</h2>
<p>Op weg naar de tweede WK-finale op rij rekenden Sawa en de haren in de achtste finales in Vancouver voor zo'n 30.000 toeschouwers af met het toen nog onervaren Nederland: 2-1.</p>
<p>Acht basisspeelsters van toen (Van Lunteren, Van Dongen, Dekker, Van de Donk, Spitse, Miedema en Martens) worden nu ook in de basis verwacht. Toen nog speelsters van Ajax, FC Twente, PSV, Lillestrøm en Göteborg, inmiddels gepokt en gemazeld in het internationale profvoetbal.</p>
<p>Dat geldt ook voor Van de Gragt. In 2015 stond zij als speelster van Telstar tegenover de Japanse aanvalsters, inmiddels maakte zij namens FC Barcelona speelminuten in de finale Champions League. Een wereld van verschil.</p>
<p>Nog zo'n verschil: de Japanse selectie in 2015 telde nog zes speelsters bij Europese topclubs, deze editie is dat er slechts een: aanvoerster Saki Kumagai, ploeggenote van Shanice van de Sanden bij Olympique Lyonnais.</p>
<p>"Wij kijken heel erg uit naar de wedstrijd tegen Japan", aldus de vleugelflitser van Oranje. "Wij weten wat we kunnen. Zij kunnen heel goed voetballen, wij kunnen heel goed voetballen. Dus er komt ruimte. Ik denk dat het een heel mooie wedstrijd gaat worden."</p>
