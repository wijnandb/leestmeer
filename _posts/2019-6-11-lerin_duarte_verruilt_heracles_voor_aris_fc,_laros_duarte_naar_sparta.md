---
layout: post
title: "Lerin Duarte verruilt Heracles voor Aris FC, Laros Duarte naar Sparta"
date: Tue, 11 Jun 2019 14:38:14 +0200
category: sport
externe_link: "https://nos.nl/l/2288578"
feature_image: "https://nos.nl/data/image/2019/06/11/556077/1008x567.jpg"
---

<p>Lerin Duarte vervolgt zijn loopbaan bij de Griekse club Aris FC uit Thessaloniki. De 28-jarige middenvelder heeft zijn handtekening gezet onder een contract voor drie jaar. Zijn contract bij Heracles liep deze zomer af.</p>
<p>Duarte startte zijn loopbaan bij Sparta en begon in 2011 aan zijn eerste periode bij Heracles. Na twee sterke seizoenen in Almelo ging hij naar Ajax. Bij Ajax bleef een doorbraak uit en na huurperiodes bij sc Heerenveen en NAC Breda keerde Duarte in 2016 terug in Almelo.</p>
<p>Aris FC werd afgelopen seizoen vijfde in de Griekse Super League. De drievoudig landskampioen van Griekenland (1928, 1932, 1946) plaatste zich daarmee voor de Europa League.</p>
<h2>Laros naar Sparta</h2>
<p>Laros Duarte gaat van PSV naar Sparta. De 22-jarige middenvelder speelde in het tweede deel van het afgelopen seizoen al op huurbasis voor de Kasteelclub, waar hij de volledige jeugdopleiding doorliep. Duarte keert nu definitief terug bij Sparta. Na afronding van de laatste formaliteiten zet hij zijn handtekening onder een 3-jarige verbintenis.</p>
<p>Duarte stapte in de zomer van 2015 van Sparta over naar PSV. Mede door het nodige blessureleed kon hij in Eindhoven niet doorbreken.</p>
