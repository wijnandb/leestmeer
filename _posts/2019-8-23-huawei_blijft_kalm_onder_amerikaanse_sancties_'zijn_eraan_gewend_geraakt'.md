---
layout: post
title: "Huawei blijft kalm onder Amerikaanse sancties: 'Zijn eraan gewend geraakt'"
date: Fri, 23 Aug 2019 17:18:00 +0200
categories: 
- financieel 
- economie 
externe_link: "https://nos.nl/l/2298677"
feature_image: "https://nos.nl/data/image/2019/08/23/572019/1008x567.jpg"
---

<p>Ja, het Chinese techbedrijf Huawei heeft last van de Amerikaanse sancties. Maar de schade is minder erg dan verwacht en daarnaast heeft het bedrijf inmiddels leren leven met het slepende handelsconflict tussen de VS en China.</p>
<p>Dat zei Huawei-topman Eric Xu op vragen van onder meer de NOS tijdens een persconferentie op de reusachtige campus van Huawei in de stad Shenzhen. Daar presenteerde het bedrijf de nieuwste chip: de Ascend 910.</p>
<h2>Zwarte lijst</h2>
<p>Maandag werd duidelijk dat nog eens 46 aan Huawei gelieerde bedrijven op een zwarte lijst komen te staan van het Amerikaanse ministerie van Handel. Amerikaanse bedrijven mogen niet langer zakendoen met de bedrijven in kwestie.</p>
<p>Huawei is ook verwikkeld in een conflict met de VS als het gaat om de aanleg van 5G. Eerder maakte NOS op 3 daar deze uitlegvideo over:</p>
<p>Wel werd de ingangsdatum van de Amerikaanse maatregelen uitgesteld met 90 dagen, naar 19 november. Dat uitstel was voornamelijk bedoeld om telecomproviders op het Amerikaanse platteland te helpen. Zij werken met apparatuur van Huawei en krijgen zo meer tijd de samenwerking verder af te bouwen.</p>
<p>"Dus dit uitstel heeft geen impact op de manier waarop we hiermee omgaan", zei topman Xu vandaag. "We zijn stukje bij beetje gewend geraakt om te leven en werken met de restricties. En we denken niet dat het aannemelijk is dat we respijt krijgen", zo antwoordde Xu op de vraag of er noodplannen op de plank liggen als het bedrijf geen toegang meer heeft tot Amerikaanse technologie.</p>
<p>Nu snel onderdelen en technologie verzamelen, wil hij daarom ook niet doen. "Want als je weet dat je voorbereid moet zijn, heeft de aanschaf van een beetje extra voorraad niet zo veel zin", zei hij lachend. Zo kondigde Huawei eerder deze maand al een eigen besturingssysteem aan, HarmonyOS, als het vanwege de handelsban geen gebruik meer mag maken van het Amerikaanse Android.</p>
<h2>'Zijn al lang en breed voorbereid'</h2>
<p>Bronnen binnen het bedrijf stelden eerder nog dat het Huawei zo'n twee jaar zou kosten om op zoek te gaan naar nieuwe toeleveranciers, mocht Amerika inderdaad alle banden met het bedrijf doorsnijden. "Maar de medewerkers van Huawei zijn al lang en breed voorbereid op deze situatie", zei Xu. "Dat betekent dat er geen impact zal zijn op de toekomst van ons bedrijf."</p>
<p>Verder lijkt de schade door de sancties mee te vallen, zei Xu. Huawei-oprichter Ren Zhengfei schatte enkele maanden geleden die schade nog op 30 miljard dollar aan omzet in twee jaar tijd, oftewel zo'n 15 miljard per jaar. Volgens Xu komt de misgelopen omzet dit jaar mogelijk uit op zo'n 10 miljard. "Dus het lijkt iets minder te worden."</p>
