---
layout: post
title: "Alaphilippe trakteert zichzelf dubbel in zesde etappe Dauphiné"
date: Fri, 14 Jun 2019 16:42:14 +0200
categories: 
- sport 
- wielrennen 
externe_link: "https://nos.nl/l/2289051"
feature_image: "https://nos.nl/data/image/2019/06/14/556769/1008x567.jpg"
---

<p>Julian Alaphilippe heeft zichzelf op twee cadeautjes getrakteerd. De deze week 27 jaar geworden coureur van Deceuninck-QuickStep won niet alleen de zesde etappe in het Critérium du Dauphiné, hij greep ook de bergtrui. De positie van klassementsleider Adam Yates werd niet bedreigd.</p>
<p>Vroeg in de regenachtige etappe naar Saint-Michel-de-Maurienne trok Julian Alaphilippe al ten aanval. Gregor Mühlberger en Alessandro De Marchi sloten gauw bij hem aan.</p>
<h2>Bollentrui</h2>
<p>De drie kregen niet gelijk een vrijgeleide van het peloton. Onder meer Mitchelton-Scott en Team Sunweb wilden een renner mee in de kopgroep van de dag, maar kwamen niet meer in de buurt van het leidende trio.</p>
<p>Onderweg klaarde het weer op en greep Julian Alaphilippe op elke gecategoriseerde klim punten voor het bergklassement. Hij reed op die manier Casper Pedersen uit de bolletjestrui.</p>
<h2>Steekspel</h2>
<p>Op de laatste klim van de dag vielen de drie vluchters elkaar veelvuldig aan. Aan dat steekspel deed Alessandro De Marchi aanvankelijk goed mee, maar vlak voor de top moest de Italiaan lossen. In de eindsprint bleef Alaphilippe zijn medevluchter nipt voor.</p>
<p>De Dauphiné kent nog twee etappes. Zowel zaterdag als zondag staat een zware bergetappe op het programma.</p>
