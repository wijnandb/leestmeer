---
layout: post
title: "Routinier Eijlers ziet debuut op EK vooral als handbalpromotie"
date: Tue, 18 Jun 2019 09:54:09 +0200
category: sport
externe_link: "https://nos.nl/l/2289523"
feature_image: "https://nos.nl/data/image/2019/06/18/557427/1008x567.jpg"
---

<p>39 jaar is hij inmiddels. Zijn lichaam begint tegen te stribbelen en de plannen voor een carri√®re na de topsport zijn al voorzichtig geschreven. Maar stoppen doet doelman Gerrie Eijlers zeker nog niet: in januari wacht het EK handbal.</p>
<p>De kwalificatie van Oranje voor het EK gaat een keer gebeuren, droomde Eijlers onlangs hardop in een interview met NOC*NSF. Vraag was alleen of hij dat moment nog als actief speler zou meemaken? Ja dus.</p>
<p>"Ik kreeg de vraag de afgelopen weken al vaker: 'Wat ga je straks doen? Ga je door?' Maar nu heb ik het EK als doel, daar ga ik vol voor", zegt Eijlers een dag na de historische kwalificatie van de Nederlandse handballers voor het EK in Oostenrijk, Noorwegen en Zweden (9 tot en met 26 januari 2020).</p>
<p>Voor de doelman van Volendam, die in 1998 zijn debuut in Oranje maakte, staat nu alles in het teken van de Europese titelstrijd. "Ik ga er vol voor trainen om mijn rug weer sterker te maken", zegt hij vastbesloten.</p>
<h2>Uit de schaduw van de vrouwen</h2>
<p>Nooit eerder wist het Nederlands handbalteam zich te plaatsen voor het EK. Afgezien van eenmalig optreden bij het WK, in 1961, waren de Nederlandse mannen internationaal steevast veroordeeld tot een figurantenrol. Dat vormt een schril contrast met het Nederlands vrouwenteam, dat de voorbije jaren is doorgedrongen tot de mondiale top.</p>
<p>Nu treden Eijlers en zijn ploeggenoten uit de schaduw van hun vrouwelijke collega's. De keeper ziet het zelf vooral als promotie voor het Nederlandse handbal.</p>
<p>"Dat deze mooie sport op televisie komt. Kinderen kunnen zien hoe handbal gespeeld wordt. We moeten een voorbeeld voor de jeugd zijn."</p>
