---
layout: post
title: "Lammers over F1 in Nederland: 'Champagne kan koud, kurk nog laten zitten'"
date: Sun, 12 May 2019 19:47:01 +0200
category: sport
externe_link: "https://nos.nl/l/2284330"
feature_image: "https://nos.nl/data/image/2019/05/12/549528/1008x567.jpg"
---

<p>Zandvoort is dicht bij een rentree op de Formule 1-kalender. Jan Lammers, de beoogd directeur van de Grand Prix van Nederland, kon zondagavond tegenover de NOS de komst van een Formule 1-race naar Nederland in 2020 nog niet bevestigen, maar gaf toe dat uitsluitsel niet lang meer op zich zal laten wachten.</p>
<p>"Je moet niet te vroeg juichen, dat hebben we deze week weer gezien", verwees de voormalig Formule 1-coureur nog even naar de uitschakeling van Ajax in de halve finale van de Champions League. De Amsterdammers verloren in de slotseconde van Tottenham, nadat het eerder de wedstrijd in Londen met 1-0 had gewonnen.</p>
<p>"Het ziet er goed uit", vertelde Lammers over de onderhandelingen met Formula 1 Management (FOM) en Liberty Media als commerciële eigenaar van de F1-rechten.</p>
<p>Al weken zingt het nieuws rond dat de Grand Prix van Nederland volgend jaar weer op de Formule 1-kalender staat. De laatste was in 1985. "We zijn er bijna uit, maar het is nog niet 100 procent rond", aldus Lammers.</p>
<h2>Champagne</h2>
<p>Lammers verwacht dat het definitieve besluit op korte termijn valt. "De champagne kan koud, maar de kurk moet er nog even op blijven zitten", zegt hij.</p>
<p>Zondag werd bekend dat Sean Bratches, de commerciële directeur van de Formule 1, komende week naar Nederland komt. "Het conclaaf van de kardinalen is nog altijd bezig", gaf hij tegenover het AD aan.</p>
<p>Naar verwachting komt ook topman Chase Carey van Liberty Media naar Nederland. "Ik heb het ook gelezen", zegt Lammers glimlachend over het aanstaande hoge bezoek.</p>
<p>In december tekenden de betrokken partijen al een principeakkoord over een terugkeer van de Formule 1 naar Nederland in 2020. Het was aan Zandvoort om aan de gestelde voorwaarden te voldoen en daar lijkt de directie in geslaagd te zijn. "Die principe-overeenkomst zegt genoeg over wat er gaat gebeuren", vindt Lammers.</p>
