---
layout: post
title: "'Lifter hoeft in Nederland niet lang langs de weg te staan'"
date: Wed, 10 Jul 2019 17:36:31 +0200
category: binnenland
externe_link: "http://feeds.nos.nl/~r/nosnieuwsbinnenland/~3/9_0foO-y8po/2292906"
feature_image: "https://nos.nl/data/image/2019/07/10/562541/1008x567.jpg"
---

<p>Nederlanders vinden het geen probleem om lifters op te pikken, blijkt uit gegevens van Hitchwiki. Op die website kunnen lifters wereldwijd aangeven waar ze een lift hebben gekregen en of ze snel werden opgepikt.</p>
<p>Uit een kaart die op basis daarvan is samengesteld, is te zien dat de wachttijd langs Nederlandse wegen gemiddeld minder dan 30 minuten is. Uit de gegevens blijkt dat in Europa ook België, Denemarken en Roemenië geschikt zijn voor lifters. Spanje, Groot-Brittannië, Italië en delen van Frankrijk zijn dat dan weer een stuk minder.</p>
<p>Uiteraard is het voor lifters langer wachten in dunbevolkte gebieden, maar ook in het zuiden van Zweden of Zuid-Spanje is het niet altijd makkelijk. "De landen in Centraal- en Oost-Europa staan wel goed bekend, omdat liften daar lange tijd veel gebruikelijker was", zegt Marjan Knippenberg van Stichting Nederlandlift.</p>
<p>Hieronder de kaart met de gemiddelde wachttijd (dieprood is meer dan 1,5 uur, donkergroen is minder dan 10 minuten):</p>
<p>Volgens Knippenberg is de kaart een handig hulpmiddel voor lifters die door meerdere landen reizen. "Per land hebben mensen vaak erg uiteenlopende ervaringen. Het is handig dat door al die reacties nu een meer algemeen beeld ontstaat."</p>
<p>Ze ziet ook dat lifters in Nederland meestal niet lang langs de weg hoeven te staan. Knippenberg is wetenschappelijk onderzoeker in het Radboudumc en liftte zelf twee jaar lang elke woensdag naar haar werk, een ritje van 6 kilometer binnen Nijmegen. Gemiddeld hoefde ze maar zo'n 6 minuten te wachten.</p>
<p>Uit een enquête die Knippenberg afnam onder bijna 800 ANWB-leden, bleek dat meer dan de helft van de ondervraagden het geen probleem vond om lifters mee te nemen. Volgens Frank Verhart, een fervent lifter en ook betrokken bij de Stichting Nederlandlift, gaat het dan vooral om korte ritten. "Uit ervaring weet ik dat het in Duitsland of Frankrijk makkelijker is om een lange rit te vinden."</p>
<p>Uit het onderzoek van Knippenberg bleek ook dat bijna 80 procent van de ondervraagden bang was dat het gevaarlijk was. Maar van de mensen die weleens hadden gelift, gaf bijna niemand aan een slechte ervaring te hebben gehad.</p>
<p>Hoewel er geen cijfers worden bijgehouden, zegt Rijkswaterstaat dat het aantal lifters enorm is afgenomen ten opzichte van twintig jaar geleden. Toen was het voor mensen met dienstplicht en studenten gebruikelijker om met een onbekende mee te rijden. Nu kunnen studenten vaak gratis met het openbaar vervoer reizen. "We zien nog wel dat buitenlanders hier liften, maar dat zijn er ook een stuk minder."</p>
<p>De Stichting Nederlandlift zou graag zien dat liften serieus wordt genomen als alternatieve vervoerswijze. Dat zou bijvoorbeeld kunnen door strategische plekken aan te wijzen voor lifters, zegt Knippenberg. "Nu is er nog maar een handjevol van dat soort plaatsen in Nederland. In België en Frankrijk helpt de overheid daar veel meer bij."</p>
<h2>'Slecht imago, maar veel voordelen'</h2>
<p>Op sommige plekken in Nederland komen bewoners zelf met initiatieven voor liften, bijvoorbeeld omdat buslijnen in de regio verdwijnen. Dat gebeurt bijvoorbeeld in Lemelerveld, Oldemarkt en Heeg, waar inwoners een lift kunnen krijgen bij een bord met de tekst 'Duim omhoog'.</p>
<p>De Stichting Nederlandlift is blij met dat soort initiatieven, maar vindt dat de overheid ook meer zou kunnen doen. Liften heeft een slecht imago, maar biedt veel voordelen, zegt Knippenberg. "Het bespaart kosten, helpt tegen files en is goed voor het milieu."</p>
<p>Bovendien levert het mooie verhalen op. "In de twee jaar dat ik liftte, hoorde ik ontzettend veel persoonlijke dingen van vreemden én ben ik een keer uitgenodigd voor een Arabische bruiloft. Het is gewoon leuk en gezellig."</p><img src="http://feeds.feedburner.com/~r/nosnieuwsbinnenland/~4/9_0foO-y8po" height="1" width="1" alt=""/>
