---
layout: post
title: "Fans halen 70.000 euro op voor Emilia Clarke"
date: Fri, 31 May 2019 14:26:00 +0200
category: entertainment
externe_link: "https://www.telegraaf.nl/entertainment/3673858/fans-halen-70-000-euro-op-voor-emilia-clarke"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b26eb1a4-83a1-11e9-8525-0217670beecd.jpg"
---

<p class="intro">Fans van Emilia Clarke hebben ruim 77.000 pond (bijna 70.000 euro) opgehaald voor SameYou, het fonds van de Game of Thrones-actrice dat zich inzet voor jonge mensen die een beroerte of hersenbloeding hebben overleefd. Liefhebbers van de immens populaire HBO-serie en Emilia willen haar zo een hart onder de riem steken.</p> <p>„Ter ere van Emilia Clarke, die vocht tegen twee hersenaneurysmas om ons Daenerys Stormborn van Huize Targaryen te geven, een van de meest iconische personages uit de geschiedenis van de televisie”, luidt de titel van de fondsenwerving op de pagina van Reddits Freefolk. Dit is dezelfde pagina waar de inmiddels befaamde petitie is ontstaan die oproept tot een ander einde van Game of Thrones. Deze is inmiddels ruim 1,6 miljoen keer ondertekend, wat leidde tot boze reacties van de acteurs uit de serie.</p><p>„Aangezien de brutale aard van de petitie kwaad bloed zette bij een heleboel mensen, tot op het punt dat de cast er zelfs kritiek op had, wilden we laten zien dat Game of Thrones-fans ondanks al hun bedenkingen het harde werk van de waanzinnige cast en crew waarderen. De teleurstelling die we voelden door het einde van de serie was niet in hen, maar in de potentie die verloren ging door het gehaaste tempo van het verhaal. En dus, als gebaar van liefde en steun van de fans richting de hele cast en crew, maar in het bijzonder richting de vrouw die haar hele hart en ziel in haar personage heeft gelegd, zet ik deze pagina op.”</p><p>Ontroerd</p><p>Emilia, die een paar jaar geleden tot twee keer toe werd getroffen door een bloeding rond de hersenen, heeft inmiddels op haar Instagram gereageerd op het initiatief. „Ik ben zo ontzettend ontroerd en verbaasd en dankbaar”, zei de emotionele actrice in een filmpje. „Ik heb er oprecht geen woorden voor.” In de post schrijft Emilia nog dat haar fans haar „dag, week, maand, jaar en decennium hebben gemaakt.” „Ik kan mij geen mooiere manier bedenken dan op deze manier afscheid te nemen van de moeder van draken. Jullie zijn mijn helden. Ik ben degene die door de knie moet voor jullie.”</p><p>Een andere fan is inmiddels eenzelfde initiatief gestart voor Mencap, het goede doel van Game of Thrones-acteur Kit Harington. Hij liet zich deze week opnemen in een kliniek omdat hij in een zwart gat zou zijn gevallen na het einde van de serie. Ook zou hij kampen met een alcoholprobleem.</p>
