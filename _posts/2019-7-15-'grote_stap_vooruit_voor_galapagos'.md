---
layout: post
title: "'Grote stap vooruit voor Galapagos'"
date: Mon, 15 Jul 2019 07:55:11 +0200
categories: 
- financieel 
- koersen 
externe_link: "https://www.telegraaf.nl/financieel/1537464750/grote-stap-vooruit-voor-galapagos"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/49149816-a6d0-11e9-93d7-02d1dbdc35d1.jpg"
---

<p class="intro">De grote deal die het Belgische biotechnologiebedrijf Galapagos heeft gesloten met zijn samenwerkingspartner Gilead betekent een grote stap vooruit voor het bedrijf. Dat concludeert een analist van Citi. Ook andere marktvorsers zijn positief en op de beurs werd maandagochtend enthousiast gereageerd. Het aandeel Galapagos sprong bij opening bijna 16 procent omhoog.</p> <p>"Dit is een belangrijke stap in de richting van een gevestigde toekomst als onafhankelijk gespecialiseerd farmaciebedrijf", stelt de marktkenner, die een koopadvies op het aandeel heeft. De pijplijn van Galapagos is nu volledig gefinancierd. Galapagos kan ook profiteren van de ervaring van Gilead met het commercialiseren van een product in Europa. Hij vindt ook dat de markt nu nog de potentie van het middel filgotinib van Galapagos onderschat.</p><p>KBC Securities spreekt van een "royale deal" voor Galapagos, terwijl de vooruitzichten voor filgotinib er "veelbelovend" zouden uitzien. De marktvorsers bij KBC hebben tevens hun koersdoel voor Galapagos opgeschroefd, van 128 naar 145 euro. Het advies blijft staan op Buy.</p><p>Gilead vergrootte zijn belang van 12,3 procent naar 22 procent. Voor de aandelen werd 140,59 euro per stuk betaald. Het aandeel Galapagos sloot vrijdag in Amsterdam op 128,15 euro. Maandag kort na de openingsbel noteerde Galapagos op 148,35 euro.</p>
