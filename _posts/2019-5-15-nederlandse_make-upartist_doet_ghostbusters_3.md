---
layout: post
title: "Nederlandse make-upartist doet Ghostbusters 3"
date: Wed, 15 May 2019 09:11:41 +0200
category: entertainment
externe_link: "https://www.telegraaf.nl/entertainment/3589148/nederlandse-make-upartist-doet-ghostbusters-3"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/baf03d66-76e0-11e9-9abf-0255c322e81b.png"
---

<p class="intro">De Nederlandse make-up-artist Arjen Tuiten, die het afgelopen jaar genomineerd werd voor een Oscar, gaat de special make up- en creature-effects verzorgen voor de nieuwe Ghostbusters-film. Dat heeft zijn studio R-E-N woensdag gemeld op het filmfestival van Cannes. Het nieuwe deel in de succesvolle reeks moet zomer 2020 in de bioscopen te zien zijn.</p> <p>De 38-jarige Fries droomde als jongetje al van een carri√®re als make-up-artist en werkt inmiddels al jaren in Hollywood. Hij werkte de afgelopen jaren aan talloze grote films; hij transformeerde Woody Harrelson tot president Lyndon B. Johnson en bracht weken door met Angelina Jolie voor de opnames van Disney-hit Maleficent. Tuiten werd vorig jaar genomineerd voor een Oscar.</p><p>Zijn bijdrage aan de film Wonder, met Julia Roberts, wordt beschouwd als een mijlpaal in zijn vakgebied; nog nooit werd er een film gemaakt met een kindacteur met zo'n enorme make-up-prothese op zijn gezicht. Artsen dachten serieus dat de jonge Jacob Tremblay de zeldzame gezichtsaandoening had waar zijn personage in de film onder lijdt. Het leverde Tuiten een Oscarnominatie op.</p><p>De Ghostbusters-films vertellen over een groep wetenschappers die zich hebben gespecialiseerd in het verdrijven van geesten. De eerste twee films, met in de hoofdrollen sterren als Bill Murray en Dan Aykroyd, waren grote successen. Vijf jaar geleden volgde er een remake met vrouwelijke komieken in de hoofdrol. Ghostbusters 3 wordt geregisseerd door Jason Reitman, de zoon van regisseur Ivan Reitman die de eerste twee delen maakte. Over het plot van de nieuwe film is nog niet veel bekend.</p>
