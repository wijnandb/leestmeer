---
layout: post
title: "Schaatselite traint in Inzell; wie houdt de wacht in Thialf?"
date: Sun, 13 Oct 2019 09:23:08 +0200
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/KQZ1peC0jHY/2305903"
feature_image: "https://nos.nl/data/image/2019/10/13/584483/1008x567.jpg"
aantal: 404
unieke: 262
bron: "NOS"
---

<p>In het Duitse Inzell is een groot deel van de Nederlandse schaatsers al een tijdje bijeen om te trainen op weg naar het nieuwe seizoen. Sven Kramer, Ireen Wüst, Jorien ter Mors, Jorrit Bergsma, Kjeld Nuis, ze zijn er allemaal.</p>
<p>"Even twee weken met z'n allen spullen pakken en hier trainen", zegt Wüst. "Het is een beetje cultuur om aan het begin van de herfst naar Inzell te gaan", zegt Kramer nog, vlak voordat hij een fietsongeluk krijgt en daarbij zijn knie blesseert. Hij keert zondag huiswaarts.</p>
<h2>'Designated Skater'</h2>
<p>Thuis, dat is ook waar Jan Smeekens is. Hij is achtergebleven in Nederland, omdat hij ieder moment vader kan worden. "Ja, die hebben we thuis gehouden", grapt Kramer. "Hij houdt de wacht in Thialf", voegt Nuis toe.</p>
<p>In Inzell is Smeekens daarom gekscherend omgedoopt tot 'Designated Skater', verwijzend naar de term die in de Verenigde Staten wordt gebruikt als een lid van de regering zich bij belangrijke momenten schuilhoudt op een zwaarbeveiligde geheime locatie.</p>
<p>Maar dan serieus. Hoe hebben de schaatsers de zomer overleefd? Nuis: "Al het harde trainen wordt steeds wat minder en de puntjes gaan op de i komen." En Bergsma: "Het gaat hartstikke prima, ik sta er goed voor."</p>
<h2>Wüst kampt nog met veel verdriet</h2>
<p>Bij Wüst is het een ander verhaal. Ze heeft nog veel verdriet van het overlijden van haar beste vriendin en oud-schaatsster Paulien van Deutekom in januari van dit jaar en verwacht niet te veel van het begin van het seizoen.</p>
<p>"Ik heb het idee dat van de zomer alle stress eruit kwam. Ik heb niet optimaal kunnen trainen. Het is zoals het is. Ik heb goede en slechte dagen, daar moet je doorheen", aldus Wüst.</p>
<p>Voor de meeste schaatsers zijn de WK afstanden in februari het grote doel van komend seizoen. Dat toernooi wordt op het snelle ijs van Salt Lake City gehouden en dus wordt er aan wereldrecords gedacht.</p>
<p>Nuis: "Als ik doe wat ik moet doen, gaan we daar gruwelijk hard." Kramer stelt tegenwoordig wat minder doelen: "Ik moet niks meer. Ik bekijk het van seizoen tot seizoen."</p>
<p>Daarbij is het ook van belang hoe Kramer van zijn knieblessure herstelt. Maandag wordt hij onderzocht. Het is een van de vragen die deze winter beantwoord gaan worden.</p>
<p>Want naast Kramers knie wordt er ook uitgekeken naar of en hoe Koen Verweij, Jan Blokhuijsen en Jorien ter Mors een geslaagde comeback gaan maken.</p><img src="http://feeds.feedburner.com/~r/nossportschaatsen/~4/KQZ1peC0jHY" height="1" width="1" alt=""/>
