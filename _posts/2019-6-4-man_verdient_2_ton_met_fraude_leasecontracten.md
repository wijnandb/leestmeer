---
layout: post
title: "Man verdient 2 ton met fraude leasecontracten"
date: Tue, 04 Jun 2019 11:33:35 +0200
category: nieuws
externe_link: "https://nos.nl/l/2287559"
feature_image: "https://nos.nl/data/image/2019/06/04/554550/1008x567.jpg"
---

<p>De politie heeft een man opgepakt die ervan wordt verdacht dat hij mensen leasecontracten aansmeerde en vervolgens geen auto leverde. De man van 39 uit Duiven zou er ruim 200.000 euro mee hebben verdiend.</p>
<p>Volgens de politie beloofde hij met zijn bedrijf All Inn Autolease leasecontracten 'zonder zorgen', ook voor mensen die geregistreerd staan bij het Bureau Krediet Registratie (BKR).</p>
<h2>Vooruitbetalen</h2>
<p>Klanten betaalden in eerste instantie administratiekosten, borg en in sommige gevallen ook een maandtermijn voor het leasecontract. Op de dag dat de man de auto zou leveren, kregen de klanten hun bestelde leaseauto niet.</p>
<p>De politie kwam de zaak op het spoor dankzij het tv-programma Opgelicht?! waarin gedupeerden aan het woord kwamen.</p>
<p>Veel klanten hebben aangifte gedaan van oplichting. De politie heeft zicht op ongeveer 250 slachtoffers en adviseert iedereen die door de man is opgelicht aangifte te doen.</p>
