---
layout: post
title: "Zwols spookstation voor even open: 'Hopen op geslaagde test'"
date: Mon, 03 Jun 2019 11:07:29 +0200
category: nieuws
externe_link: "https://nos.nl/l/2287422"
feature_image: "https://nos.nl/data/image/2019/06/03/554350/1008x567.jpg"
---

<p>Bewoners van de Zwolse vinexwijk Stadshagen zijn maar wat blij dat er eindelijk treinen stoppen en vertrekken op het gloednieuwe station in hun wijk dat al anderhalf jaar buiten gebruik is. Ook al is het voorlopig maar voor twee weken. "Dit is heel erg fijn. Hier hebben we lang op gewacht", zei een van hen vanochtend in het NOS Radio 1 Journaal.</p>
<p>Het station werd in december 2017 opgeleverd, maar toch reed er nog geen trein, omdat de grond niet stevig genoeg bleek om de treinen er op volle snelheid te laten rijden. Aangezien een versteviging van de grond veel te duur is, wordt nu getest of de langzamere snelheid in de dienstregeling past.</p>
<p>Vandaar dat de treinen op het Kamperlijntje de komende veertien dagen op de stations van zowel Kampen als Zwolle ietsje eerder vertrekken.</p>
<p>Het stationnetje lag er al die tijd verlaten bij. "Dat was een trieste aanblik: een station in een wijk waar veel mensen wonen die hopen op een treinlijn", zei verantwoordelijk wethouder William Dogger. "Maar vandaag gebeurt het in ieder geval."</p>
<p>Hij heeft goede hoop dat het station definitief in de nieuwe dienstregeling van december wordt opgenomen. "Het is spannend, maar alle partijen die erover gaan, zijn het erover eens dat dat gaat lukken", zei Dogger.</p>
<p>"Er zijn nog heel wat technische aanpassingen die moeten gebeuren. zoals het perron verlengen en het aanpassen van de seinen", vertelde de wethouder. Ook wordt de elektriciteit zo geregeld dat de trein krachtiger en sneller kan optrekken.</p>
<h2>Hopen op geslaagde test</h2>
<p>Ondertussen waren de reizigers die vanochtend gebruikmaakten van het station louter positief over de tijdswinst die de verbinding oplevert. "Aangezien ik iedere dag naar Utrecht moet, is het wel heel fijn dat ik vandaag voor het eerst in mijn eigen wijk kan opstappen. Het scheelt me 's ochtends 20 Ã  25 minuten", zei een vrouw.</p>
<p>Een andere vrouw zei blij te zijn dat er eindelijk wat leven is op het spookstation. "Normaal moet ik eerst met de bus naar het centrum om hier later weer met de trein langs te rijden", zei ze. "En dat is vrij frustrerend. Ik ben blij dat ze nu gaan testen. En als het werkt, gaat het station als het goed is in december open. Ik hoop dan ook dat het een geslaagde test wordt."</p>
<p>Een man die normaal gesproken met de auto naar zijn werk in Kampen reist, pakte vanochtend de trein. "Ik heb hier lang op gewacht en ben blij dat de trein nu gaat." Een andere reiziger is eveneens te spreken over de kortere reistijd. "Ik kom uit een nachtdienst en ben nu tien minuten eerder thuis. En dat is na een nachtdienst zeker fijn."</p>
