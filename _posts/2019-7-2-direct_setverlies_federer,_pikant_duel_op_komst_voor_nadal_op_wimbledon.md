---
layout: post
title: "Direct setverlies Federer, pikant duel op komst voor Nadal op Wimbledon"
date: Tue, 02 Jul 2019 16:45:13 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/Fnj4gttk3jU/2291637"
feature_image: "https://nos.nl/data/image/2019/07/02/560641/1008x567.jpg"
---

<p>Roger Federer is moeizaam uit de startblokken gekomen op Wimbledon. De Zwitserse achtvoudig kampioen verloor in zijn openingswedstrijd de eerste set, maar herstelde tegen de Zuid-Afrikaan Lloyd Harris daarna vlot de orde: 3-6, 6-1, 6-2, 6-2.</p>
<p>Het publiek op het Centre Court hield de adem in toen debutant Harris, de nummer 86 van de wereld, met aanvallend spel de eerste set won. Nog geen anderhalf uur later werd er alweer opgelucht ademgehaald. Federer had het tempo flink opgeschroefd en de Zuid-Afrikaan daarmee kansloos gelaten.</p>
<p>Federer kan de eerste speler worden die honderd partijen op één grandslamtoernooi wint. Hij moet daarvoor in Londen wel de laatste vier bereiken.</p>
<h2>Querrey stunt tegen Thiem</h2>
<p>De Amerikaan Sam Querrey zorgde in de eerste ronde van Wimbledon voor een flinke verrassing door Dominic Thiem uit te schakelen. Hij was met 6-7 (4), 7-6 (1), 6-3, 6-0 de meerdere van de als vijfde geplaatste Oostenrijker.</p>
<p>Op basis van hun ATP-ranking is Thiems nederlaag opzienbarend (4 om 65), maar gezien hun eerdere grasprestaties ook weer niet. De 31-jarige Querrey haalde in 2017 nog de laatste vier in Londen, waar de zes jaar jongere Thiem slechts één keer tot de achtste finales reikte.</p>
<p>De Amerikaan was op de belangrijke punten een stuk doeltreffender dan de finalist van Roland Garros. Querrey verzilverde al zijn vier breakpoints, Thiem liet al zijn zes kansen liggen.</p>
<h2>Pikant duel op komst voor Nadal</h2>
<p>Ook Rafael Nadal begon stroef aan z'n Wimbledon-campagne. De Spanjaard leverde tegen Yuichi Sugita zijn eerste opslagbeurt direct in, maar de winnaar van 2008 en 2010 poetste dat vlekje wel snel weg: 6-3, 6-1, 6-3.</p>
<p>In de volgende ronde wacht Nick Kyrgios, die zich in aanloop naar Roland Garros weinig vleiend over Nadal had uitgelaten. Sindsdien zijn de twee elkaar niet meer tegen gekomen.</p><img src="http://feeds.feedburner.com/~r/nossporttennis/~4/Fnj4gttk3jU" height="1" width="1" alt=""/>
