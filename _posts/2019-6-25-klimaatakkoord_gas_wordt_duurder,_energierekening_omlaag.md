---
layout: post
title: "Klimaatakkoord: gas wordt duurder, energierekening omlaag"
date: Tue, 25 Jun 2019 14:33:27 +0200
categories: 
- financieel 
- economie 
externe_link: "https://nos.nl/l/2290621"
feature_image: "https://nos.nl/data/image/2019/02/16/531398/1008x567.jpg"
---

<p>Het kabinet wil gas duurder en stroom goedkoper maken. De energiebelasting op gas gaat tot 2026 in totaal met 10 cent omhoog, terwijl die op elektriciteit juist met 5 cent wordt verlaagd. Het is een van de maatregelen uit het Klimaatakkoord dat naar verwachting vrijdag gepresenteerd wordt, zeggen bronnen tegen de NOS.</p>
<p>De verhoging van de gasprijs is minder dan eerder was voorgesteld aan de klimaattafels. Daar werd nog gekoerst op een verhoging van 20 cent. De verhoging komt niet in een keer: de prijs per kubieke meter gas wordt volgend jaar met 4 cent verhoogd, daarna gaat de prijs 1 cent per jaar omhoog. De elektriciteitsprijs zal in stappen worden verlaagd.</p>
<p>Voor een gemiddeld gezin zal de gasrekening over zeven jaar 150 euro duurder zijn, de elektriciteitskosten worden juist 150 euro lager. De totale energierekening voor een gemiddeld gezin wordt lager door een grotere vrijstelling van de energiebelasting en een verlaging van de Opslag Duurzame Energie.</p>
<p>Met deze maatregelen wil het kabinet stimuleren dat consumenten sneller van het gas afgaan, of een zuinigere CV-ketel nemen. Door de hogere gasprijs wordt het sneller rendabel te investeren in energiezuinige verwarming en isolatiemaatregelen.</p>
<p>Naar verwachting presenteert het kabinet vrijdag het Klimaatakkoord. Dan wordt ook duidelijk hoe de CO2-heffing voor de industrie eruit gaat zien en wat de maatregelen worden om elektrisch rijden te stimuleren.</p>
