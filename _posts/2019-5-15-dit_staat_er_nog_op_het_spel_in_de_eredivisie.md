---
layout: post
title: "Dit staat er nog op het spel in de eredivisie"
date: Wed, 15 May 2019 07:19:44 +0200
category: sport
externe_link: "https://nos.nl/l/2284683"
feature_image: "https://nos.nl/data/image/2019/05/15/550014/1008x567.jpg"
---

<p>De eerste beslissingen, en bepaald niet de minste, zijn gevallen in de eredivisie. Zo is de landstitel vergeven - zelfs in Eindhoven en omstreken zal geen weldenkend mens te vinden zijn die waarde hecht aan de theoretische mogelijkheid dat PSV alsnog Ajax naar de kroon steekt - en kan NAC Breda degradatie niet meer ontlopen.</p>
<p>Heel veel spanning heeft de laatste speelronde van de competitie dan ook niet te bieden vanavond. Alleen voor de spelers van FC Groningen en Willem II is nog onduidelijk of hun vakantie morgen begint of dat ze nog even geduld moeten hebben.</p>
<p>Ze zullen uitstel graag voor lief nemen, want beide clubs komen nog in aanmerking voor de play-offs om Europees voetbal. Door de verrassende nederlaag van Willem II van afgelopen zondag tegen FC Emmen heeft FC Groningen, dat won van Fortuna Sittard, de beste papieren.</p>
<p>De noordelingen hebben één punt voorsprong op de Tilburgers, die op bezoek gaan bij ADO Den Haag, en zullen duimen dat het thuisspelende Emmen ook Groningen pootje zal lichten.</p>
<p>FC Groningen of Willem II zal samen met Vitesse, FC Utrecht en Heracles Almelo gaan strijden om een plaatsje in de tweede voorronde van Europa League.</p>
<p>In de play-offs neemt de nummer vijf van de ranglijst het in de halve finales in een dubbele confrontatie (18 en 21 mei) op tegen nummer acht en treffen ook de nummer zes en zeven elkaar. Beide winnaars strijden op 24 en 28 mei om het beschikbare ticket.</p>
<h2>Route</h2>
<p>In de kelder van de eredivisie is eveneens nog een verschuiving mogelijk die tot consequenties leidt. Excelsior en De Graafschap weten zich veroordeeld tot de nacompetitie, waarin zij een volgend eredivisiejaar kunnen verdienen. De af te leggen route hangt echter af van de eindklassering.</p>
<p>Nummer zestien moet in de halve finales (19 en 22 mei) zien af te rekenen met RKC Waalwijk en nummer zeventien krijgt te maken met SC Cambuur.</p>
