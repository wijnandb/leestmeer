---
layout: post
title: "Trots Oranje inspireert toekomstige generaties en Wiegman"
date: Mon, 08 Jul 2019 22:58:21 +0200
category: sport
externe_link: "https://nos.nl/l/2292666"
feature_image: "https://nos.nl/data/image/2019/07/08/562155/1008x567.jpg"
---

<p>Waar trots en teleurstelling zondagavond vlak na de verloren WK-finale nog om voorrang vochten bij het Nederlands vrouwenelftal, overheerst een etmaal later een gevoel van voldoening en tevredenheid.</p>
<p>Natuurlijk, de wereldtitel was dichtbij, maar de manier waarop Oranje zich in Frankrijk presenteerde, als een hecht team dat weet om te gaan met kritiek en het vrouwenvoetbal in Nederland een enorme stimulans heeft gegeven, spreekt tot de verbeelding.</p>
<p>"Ik kan wel heel trots zijn op deze zilveren medaille en ik hoop er de komende weken nog trotser op te worden. We hebben dit met z'n allen gedaan", zei keeper Sari van Veenendaal in Studio France, waar de voltallige Oranjeselectie maandagavond present was om terug te blikken op het voorbije WK.</p>
<h2>'Kritiek ging in koppie zitten'</h2>
<p>Shanice van de Sanden was eveneens lovend over haar ploeggenoten, maar kon niet ontkennen ook moeilijke momenten te hebben gehad. Zij was, na de stroeve start die Oranje kende in de groepsfase, een van de belangrijkste mikpunten van kritiek.</p>
<p>"Ik wilde niet alles meekrijgen wat er in de pers werd gezegd, maar tijdens mediamomenten kom je alsnog in interviews terecht waar ze het over je hebben. Dus dan krijg je ook de negatieve dingen binnen", legde Van de Sanden uit. "Dat is toch in mijn koppie gaan zitten."</p>
<p>"Maar mijn ploeggenoten stonden achter mij en uiteindelijk hebben we een zilveren plak gewonnen. Daar ben ik ontzettend trots op."</p>
<h2>Schijt aan de kritiek</h2>
<p>In tegenstelling tot Van de Sanden was Sherida Spitse minder gevoelig voor wat er werd gezegd en geschreven over Oranje.</p>
<p>"Ik had ook beetje schijt aan de kritiek. Dat meen ik echt", zei de Friese middenveldster. "Ik weet dat het zo loopt, omdat we regerend Europees kampioen zijn. Mensen zijn daardoor anders naar ons gaan kijken."</p>
<p>"Maar als we van iedereen wat moeten aantrekken, dan kunnen we bezig blijven. We zijn daar als groep goed mee omgegaan."</p>
<p>Het zilver van Frankrijk schept verwachtingen voor de toekomst, beseffen bondscoach Sarina Wiegman en de speelsters. Bijvoorbeeld met het oog op de Olympische Spelen van 2020 in Tokio. Oranje heeft zich daarvoor al gekwalificeerd.</p>
<h2>Wiegman blijft bondscoach</h2>
<p>Wiegman wil hoe dan ook haar missie met Oranje vervolgen. Eventuele geïnteresseerde clubs hoeven dus niet te proberen om de bondscoach uit Zeist weg te lokken. Tokio gaat boven alles, stelde ze onomwonden. "Ja, zonder twijfel. Ik wil heel graag naar de Olympische Spelen."</p>
<p>Een vertrek is dus voor Wiegman geen punt van discussie? Resoluut: "Nee."</p>
<p>In de uitzending werd ook stilgestaan bij de maatschappelijke betekenis van de Oranjevrouwen. Lag de drempel voor meisjes om te gaan voetballen tot voor kort nog relatief hoog, door het succes tijdens het WK lijken de laatste taboes rond het vrouwenvoetbal voorgoed weggenomen.</p>
<h2>Inspiratiebron</h2>
<p>Hoezeer het elftal van Wiegman een inspiratiebron is geworden voor de jongste generatie voetbalsters én voetballers bleek toen een video werd getoond waarin kinderen de Oranjespeelsters feliciteerden met hun prestaties.</p>
<p>Stefanie van der Gragt verwoordde daarop met een brede lach op het gezicht het gevoel van het hele elftal: "Dit is toch mooi? Kijk hoe blij die kinderen zijn. Hier word ik blij van."</p>
