---
layout: post
title: "Wekdienst 28_5: stakingsdag en hoger beroep Michael P."
date: Tue, 28 May 2019 06:56:14 +0200
category: nieuws
externe_link: "https://nos.nl/l/2286618"
feature_image: "https://nos.nl/data/image/2019/05/28/553035/1008x567.jpg"
---

<p>Goedemorgen! Vandaag ligt het openbaar vervoer grotendeels plat door een grote pensioenstaking. Volg ons liveblog voor de laatste ontwikkelingen. Door de ov-staking zal het op de weg drukker zijn. Hier vind je het overzicht van de werkzaamheden en files.</p>
<p>Dan het weer. Vooral in het midden en zuiden van het land vallen er buien. In het noorden is er kans op wat zon. Het wordt zo'n 15 graden. Morgen is het droger, donderdag wordt weer regen verwacht.</p>
<h2>Wat kun je vandaag verwachten?</h2>
<p> In heel Nederland is er de hele dag nagenoeg geen openbaar vervoer. Er wordt gestaakt voor een beter pensioenakkoord. Dit heeft gevolgen voor iedereen die met bus, tram, metro, of trein wil reizen. Bij bedrijven, scholen en universiteiten wordt veel overlast verwacht. In Arnhem vindt het hoger beroep tegen Michael P. plaats, de moordenaar van Anne Faber. De rechtbank legde hem daarvoor 28 jaar cel en tbs op. P. staat ook terecht voor het mishandelen van vijf medewerkers van het Pieter Baan Centrum. In Groningen wordt vanmiddag een aardbevingsmonument onthuld. 'Het Andere Monument', zoals dit kunstwerk heet, staat symbool voor de gevolgen van de gaswinning. </p>
<h2>Wat heb je gemist?</h2>
<p>In een Japanse woonwijk zijn zeker zestien mensen neergestoken, onder de slachtoffers zijn vooral basisschoolkinderen. Bij de aanslag zijn een meisje van 12 en een man van 39 omgekomen. De kinderen stonden op een schoolbus te wachten toen ze werden aangevallen.</p>
<p>De dader, een man van 50, stak zichzelf na de aanslag neer en is volgens de Japanse politie aan zijn verwondingen overleden. Het incident gebeurde in Kawasaki, een voorstad van Tokio. De kinderen zaten op een katholieke school.</p>
<h2>Ander nieuws uit de nacht:</h2>
<p> Het Openbaar Ministerie wil samen met netwerk- en hostingbedrijven illegale content zoals kinderporno beter aanpakken. Daarvoor is een richtlijn opgesteld. Een groep jonge Molukse bewoners van de wijk Heer in Maastricht heeft extra afspraken gemaakt met woningcorporatie Woonpunt om de wijk "Moluks te houden". Vorige maand werd een leegstaande woning in de wijk beklad en beschadigd, nadat niet-Molukkers het huis hadden bezichtigd. In vier Braziliaanse gevangenissen zijn zeker 40 gevangenen gedood. De slachtoffers zijn waarschijnlijk tijdens rellen door medegevangenen om het leven gebracht. Gisteren kwamen nog 15 gedetineerden om het leven bij een opstand in het noordwesten van het land. </p>
<h2>En dan nog even dit:</h2>
<p>De live action-versie van de Disney-film Aladdin is een groot succes. De film bracht in de VS na het eerste weekend 112 miljoen dollar op. Dat is meer dan verwacht en de film staat daarmee in de top-5 van de succesvolste 'Memorial Day weekenden' ooit. Het weekend waarin omgekomen Amerikaanse soldaten worden herdacht, is traditioneel een goed weekend voor nieuwe bioscoopfilms in Amerika.</p>
<p>Ook in Nederland doet de film het erg goed. Hij kwam hier uit het niets binnen op nummer één. Al 164.000 Nederlanders zagen de film en daarmee doet het sprookje het beter dan John Wick Chapter III, het nieuwe deel in de actiereeks met Keanu Reeves als voormalig huurmoordenaar.</p>
<p>Fijne dag!</p>
