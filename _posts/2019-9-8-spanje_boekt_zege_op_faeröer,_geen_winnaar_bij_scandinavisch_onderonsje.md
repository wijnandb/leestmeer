---
layout: post
title: "Spanje boekt zege op Faeröer, geen winnaar bij Scandinavisch onderonsje"
date: Sun, 08 Sep 2019 20:46:30 +0200
categories: 
- sport 
- voetbal 
externe_link: "https://nos.nl/l/2300894"
feature_image: "https://nos.nl/data/image/2019/09/08/575960/1008x567.jpg"
---

<p>Spanje heeft de koppositie in EK-kwalificatiegroep F steviger in handen. Zelf maakte Spanje geen fouten tegen de Faeröer-eilanden (4-0), terwijl naaste belager Zweden met 1-1 gelijkspeelde tegen Noorwegen.</p>
<p>Spanje was ten opzichte van het overige interlandduel met Roemenië op negen posities gewijzigd. Alleen Sergio Ramos en Rodrigo Moreno Machado bleven tegen Faeröer staan.</p>
<p>Rodrigo prikte in het stadion van Sporting Gijón binnen een kwartier de eerste binnen. In het begin van de tweede helft maakte hij ook het tweede doelpunt voor de Spanjaarden. Alcácer scoorde twee keer in de slotfase van de wedstrijd.</p>
<h2>De Noren tegen de Zweden</h2>
<p>Het Scandinavische onderonsje tussen Noorwegen en Zweden kreeg geen winnaar. In maart maakten beiden er in Oslo nog een doelpuntenspektakel van. Diep in de blessuretijd maakte Noorwegen toen de 3-3. Zoveel doelpunten vielen er in het Zweedse Solna niet, het bleef dit keer bij 1-1.</p>
<p>Vlak voor rust kwam het uitspelende team op voorsprong via Stefan Johansen. Emil Forsberg bracht na een uur de Zweden weer op gelijke hoogte.</p>
<p>Eerder op de zondag had Roemenië, met Ajacied Razvan Marin in de gelederen, moeite met Malta. In Ploiesti kopte George Puscas vlak na rust na een corner van Ianis Hagi het enige doelpunt tegen de touwen.</p>
<p>In de eerste helft miste Roemenië veel kansen, maar was Malta na een prachtige aanval ook dicht bij een goal. Doelman Ciprian Tatarusanu redde op de inzet van Juan Corbalan. </p>
<p>Dankzij de overwinning bleef Spanje ongeslagen in de EK-kwalificatiereeks. Het heeft nu achttien punten uit zes wedstrijden. Zweden ligt nu zeven punten achter op de Spanjaarden en wordt op de voet gevolgd door Roemenië (tien punten) en Noorwegen (negen punten). </p>
<p>In groep D kwamen Kasper Dolberg, Christian Eriksen en Lasse Schöne (invalbeurt) in actie voor Denemarken. Zij konden niet voorkomen dat de Denen punten lieten liggen bij Georgië. In juni had Denemarken de Georgiërs nog met 5-1 verslagen in Kopenhagen, maar het duel in Tbilisi eindigde in 0-0.</p>
<p>Christian Gytkjær, die in de 67ste minuut Dolberg verving, zorgde voor het gevaarlijkste moment namens de Denen. De aanvaller van het Poolse Lech Poznan schoot op de lat.</p>
<p>Denemarken staat met negen punten tweede in groep D. Ierland leidt met elf punten.</p>
<p>Zwitserland, dat zondag met 4-0 van Gibralter won, heeft acht punten en is de nummer drie, maar heeft een wedstrijd minder gespeeld. </p>
