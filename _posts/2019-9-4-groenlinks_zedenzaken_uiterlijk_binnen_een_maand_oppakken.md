---
layout: post
title: "GroenLinks: zedenzaken uiterlijk binnen een maand oppakken"
date: Wed, 04 Sep 2019 22:43:15 +0200
category: politiek
externe_link: "https://nos.nl/l/2300377"
feature_image: "https://nos.nl/data/image/2019/09/04/575008/1008x567.jpg"
---

<p>GroenLinks wil dat de politie zedenzaken uiterlijk binnen een maand in behandeling neemt. Kamerlid Kathalijne Buitenweg doet dat voorstel morgen in een debat over de politie.</p>
<p>Aanleiding is een uitzending van Nieuwsuur. Daaruit bleek dat elk jaar 350 zaken, waaronder ernstige zoals verkrachtingen, op de plank blijven liggen. Maandenlang, soms zelfs meer dan een jaar. De politie zegt dat drukte en onderbezetting de oorzaak zijn.</p>
<p>Ook het Centrum Seksueel Geweld ziet dat in sommige regio's slachtoffers langer moeten wachten dan gewenst is.</p>
<p>"Daar moeten we iets aan doen, omdat we uit de praktijk weten dat als mensen gefrustreerd en boos raken, dit doorwerkt in het verwerkingsproces", zei Iva Bicanic, hoofd van het centrum, toen in Nieuwsuur:</p>
<p>Buitenweg heeft mails ontvangen van verkrachtingsslachtoffers die maandenlang moesten wachten tot hun aangifte werd opgepakt. Een slachtoffer vertelde dat ze van de politie te horen had gekregen dat haar zaak geen prioriteit had.</p>
<h2>Hulp bij het verwerkingsproces</h2>
<p>Het Kamerlid noemt het "Nederland onwaardig" dat zedenzaken zo lang blijven liggen en daarom bepleit ze een maximumtermijn waarbinnen de politie een zaak moet oppakken. Desnoods wil ze dat in de wet vastleggen. Minister Grapperhaus moet dan maar aangeven wat er nodig is om die deadline te halen.</p>
<p>Als een verkrachtingszaak sneller wordt opgepakt helpt dat bij het verwerkingsproces van het slachtoffer. Ook zijn er dan beter kansen op het opsporen van de dader, betoogt Buitenweg.</p>
