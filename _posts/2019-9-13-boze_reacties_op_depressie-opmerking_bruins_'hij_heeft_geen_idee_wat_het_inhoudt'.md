---
layout: post
title: "Boze reacties op depressie-opmerking Bruins: 'Hij heeft geen idee wat het inhoudt'"
date: Fri, 13 Sep 2019 18:12:56 +0200
category: politiek
externe_link: "https://nos.nl/l/2301574"
feature_image: "https://nos.nl/data/image/2019/09/13/577031/1008x567.jpg"
aantal: 450
unieke: 270
bron: "NOS"
---

<p>De reactie van minister Bruins voor Medische Zorg op de 'troonrede' van de 14-jarige scholier Yusuf Khalid leidt op sociale media tot veel kritiek. In Het Parool beaamt Bruins dat depressie en stress bij jongeren aandacht verdienen, maar dat "wat minder op telefoons en tablets kijken" misschien een begin is. "Meer met elkáár praten." Zijn eigen kinderen zijn soms maar een kort moment depressief, aldus Het Parool. "Als ze een slecht cijfer halen bijvoorbeeld."</p>
<p>Yusuf mocht vandaag als 'Koning van de Jeugd' een toespraak houden in de Ridderzaal, tijdens de negende editie van Kleine Prinsjesdag. Daarin vroeg hij aandacht voor depressie onder jongeren. Volgens de 14-jarige is dat nu een taboe en moet er meer over worden gepraat, ook in de politiek.</p>
<p>Minister Bruins was bij de troonrede van Yusuf aanwezig, net als minister De Jonge van Volksgezondheid en enkele Tweede Kamerleden. Maar de eerste reactie van Bruins op het onderwerp schiet veel mensen in het verkeerde keelgat.</p>
<h2>'Geen idee wat depressie inhoudt'</h2>
<p>Twitteraars verwijten Bruins een gebrek aan inlevingsvermogen. "Hij heeft geen idee wat depressie inhoudt", schrijft iemand op het sociale mediaplatform. "Sprakeloos ben ik. Schaamteloos dit", zegt een ander.</p>
<p>De bekende Twitteraar Zjos Dekker, die ook werkzaam is in de psychiatrie, reageert uitgebreid op de uitspraak van Bruins. Dekker is zelf depressief geweest. Ook haar broer kampte met een depressie. "Ik kon niet naar school toen ik depressief was. Niet eens naar de supermarkt. Doen alsof somberheid/tegenslagen gelijk staan aan een depressie maakt je een naar mens", schrijft ze op Twitter.</p>
<p>Minister Bruins is achteraf van mening dat hij zich ongelukkig heeft uitgedrukt en daar heeft hij spijt van. "Depressie is een hele nare ziekte. Niet iets om te bagatelliseren. Ik wil niemand beledigen en vind het heel erg vervelend als ik dat wel heb gedaan. Depressie is een hele serieuze ziekte, ook voor jongeren. En daar moeten we alle aandacht voor hebben", zegt hij tegen de NOS.</p>
<p>"We hebben ook campagnes over depressie lopen. Ik heb te veel aandacht gelegd op het gebruik van sociale media en daar is depressie misschien voor een deel wel aan te koppelen. Maar het is niet de oorzaak. Het gaat veel dieper", aldus minister Bruins.</p>
<p>In januari vorig jaar begon het ministerie van Volksgezondheid inderdaad de campagne 'Hey!', om depressies beter bespreekbaar te maken. De campagne besteedt extra aandacht aan jongeren tussen 13 en 18 jaar en jonge vrouwen tussen 18 en 35.</p>
<p>Yusuf sprak na afloop van zijn troonrede met minister De Jonge van Volksgezondheid. Die vond zijn toespraak "heel mooi", aldus de 14-jarige scholier. "Ze gaan er ook echt mee aan de slag."</p>
<p>Eerder maakte NOS op 3 een special over hoe het voelt om depressief te zijn: </p>
