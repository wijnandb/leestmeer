---
layout: post
title: "’Schuldensituatie bij millennials zorgelijk’"
date: Tue, 16 Jul 2019 10:17:25 +0200
categories: 
- financieel 
- geld 
externe_link: "https://www.telegraaf.nl/financieel/2016927119/schuldensituatie-bij-millennials-zorgelijk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/84def4c4-a7aa-11e9-bf9d-02d2fb1aa1d7.jpg"
---

<p class="intro">Meer dan 10% van de twintigers heeft een betalingsachterstand. Het hoogste percentage betalingsachterstanden zit in de leeftijd tussen 31-40 jaar. Bijna 12% van de mensen in deze leeftijdscategorie heeft een betalingsachterstand. Dat blijkt uit cijfers van het BKR.</p> <p>„De schuldensituatie bij twintigers en dertigers is zorgelijk”, zegt Peter van den Bosch, bestuursvoorzitter Stichting BKR. „Willen we deze jongeren financieel beschermen, dan is het noodzakelijk om alle leningen goed in kaart te brengen. Dit is de enige manier om overkreditering te voorkomen.”</p><p>Studieschulden</p><p>Het BKR mag geen studieschulden registeren, hoewel deze inmiddels €22 miljard belopen. „Dat is méér dan het uitstaande bedrag aan consumptief krediet”, zegt Van den Bosch. Volgens hem blijkt uit onderzoek dat vier op de tien oud-studenten de studieschuld niet opgeeft bij het aanvragen van een nieuwe lening.</p><p>Van de leeftijdscategorie van 18-24 jaar heeft al 8% een betalingsachterstand. Naarmate mensen ouder worden, daalt het percentage betalingsachterstanden.</p><p>In de eerste helft van 2019 had 6,2% van de Nederlandse consumenten een betalingsachterstand op hun krediet. Dit is gelijk aan het percentage over 2018. In absolute aantallen steeg het aantal mensen met een betalingsachterstand de afgelopen 6 maanden met ruim 5.000 naar ca. 675.000. Bijna 57% van de betalingsachterstanden wordt binnen een half jaar opgelost. Ruim 70% van de betalingsachterstanden is binnen een jaar hersteld.</p>
