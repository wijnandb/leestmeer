---
layout: post
title: "Gemengd beeld op Wall Street"
date: Tue, 29 Oct 2019 18:40:50 +0100
categories: 
- financieel 
- koersen 
externe_link: "https://www.telegraaf.nl/financieel/473519545/gemengd-beeld-op-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/70899a8a-fa73-11e9-a2d0-02d1dbdc35d1.jpg"
aantal: 329
unieke: 244
bron: "De Telegraaf"
---

<p class="intro">De Amerikaanse aandelenbeurzen toonden dinsdag tijdens de middaghandel in New York een gemengd beeld. Beleggers bogen zich weer over een flinke hoeveelheid bedrijfsresultaten, van onder meer Google-moederconcern Alphabet en maker van vleesvervangers Beyond Meat. Ook werd er op Wall Street uitgekeken naar het rentebesluit van de Federal Reserve op woensdag.</p> <p>De Dow-Jonesindex noteerde omstreeks 18.30 uur (Nederlandse tijd) 0,1 procent in de plus op 27.106 punten. De S&amp;P 500 steeg ook 0,1 procent, tot 3044 punten, en technologiegraadmeter Nasdaq daalde 0,3 procent tot 8297 punten.</p><p>De Fed begint dinsdag aan zijn tweedaagse beleidsvergadering. Naar verwachting gaat de koepel van Amerikaanse centrale banken de rente opnieuw verlagen, na twee eerdere stappen dit jaar. Daarbij zal vooral worden gelet op opmerkingen over het toekomstige beleid.</p><p>Beyond Meat</p><p>Alphabet zag de omzet in het derde kwartaal verder stijgen, maar moest wel een lagere winst in de boeken zetten vanwege grote investeringen in bijvoorbeeld datacenters voor clouddiensten. Het aandeel verloor dik 2 procent.</p><p>Beyond Meat ging bijna 19 procent onderuit. Het bedrijf boekte zijn eerste kwartaalwinst, met een zeer sterke stijging van de omzet. De periode waarbij investeerders van voor de beursgang in mei geen aandelen mochten verkopen is nu verlopen. Dat zorgde voor een verkoopgolf van stukken Beyond Meat.</p><p>GM</p><p>Farmaceuten Pfizer en Merck verhoogden hun winstverwachting voor het gehele jaar en stegen tot bijna 4 procent. Autofabrikant General Motors (GM) verlaagde juist de winstprognose vanwege een langdurige staking bij het bedrijf. De staking kostte GM 2,9 miljard dollar. Wel vielen de resultaten beter uit dan analisten hadden verwacht en GM won een kleine 5 procent.</p><p>Andere bedrijven die de boeken openden waren bijvoorbeeld olieconcern ConocoPhillips (plus 3,2 procent), levensmiddelenproducent Kellogg (plus 4,1 procent), maaltijdbezorger GrubHub (min 42,4 procent), chipbedrijf NXP Semiconductors (plus 7,3 procent) en creditcardmaatschappij Mastercard (min 0,2 procent).</p><p>De euro noteerde 1,1109 dollar, tegen 1,1107 dollar bij het sluiten van de Europese beurzen eerder op de dag. Een vat Amerikaanse olie werd 0,2 procent goedkoper op 55,70 dollar. Brentolie kostte 0,3 procent meer op 61,76 dollar.</p>
