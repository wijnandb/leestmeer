---
layout: post
title: "Sportforum: 'Waarom zou ADO Den Haag niet op termijn Wiegman aanstellen?'"
date: Tue, 09 Jul 2019 09:58:58 +0200
category: sport
externe_link: "https://nos.nl/l/2292699"
feature_image: "https://nos.nl/data/image/2019/07/09/562212/1008x567.jpg"
---

<p>Een vrouw aan het roer bij een mannenvoetbalteam. Het is nog nooit gebeurd in de eredivisie, maar wie weet in de nabije toekomst. Sarina Wiegman lijkt daarvoor de ideale kandidaat. "Waarom niet?", klinkt het in het Sportforum.</p>
<p>In het forum natuurlijk veel aandacht voor de prestatie van de Oranjevrouwen op het afgelopen WK. Alleen Amerika was in Frankrijk sterker dan Nederland, dat zich vicewereldkampioen mag worden.</p>
<h2>'Topcoach en topvrouw'</h2>
<p>Het succes van het elftal is ook het succes van de coach, zo oordelen de gasten aan tafel bij het Sportforum. "Ik vind haar echt een topcoach en een topvrouw", zegt Arno Vermeulen, die in Frankrijk als voetbalcommentator van de NOS actief was.</p>
<p>Daniël Dwarswaard volgde namens het AD de Oranjevrouwen. Hij vroeg de speelsters een beeld te schetsen van Wiegman. "Daniëlle van de Donk zei me dat Wiegman lief, maar ook keihard is. Dat is een wonderlijke, maar ook een gouden combinatie."</p>
<p>"Ze is niet bang om beslissingen te nemen", stelt Vermeulen. Dwarswaard: "Inderdaad. Twee jaar terug zette ze op het EK haar aanvoerder Mandy van den Berg op de bank."</p>
<p>Voor dat toernooi in eigen land ging Vermeulen met NOS-collega's langs in Zeist om te praten met Wiegman. "We hebben toen anderhalf uur met de benen op tafel over voetbal gesproken. Erg interessant. Het is niet zo dat je bij elke mannelijke coach aan zijn lippen hangt als-ie praat over voetbal. Bij haar wel."</p>
<p>Wielerjournalist Marijn de Vries roemt de persoonlijkheid van Wiegman. "Ik vind het heerlijk dat haar ego van ondergeschikt belang is. Dat zou het mannenvoetbal hier en daar wel kunnen gebruiken."</p>
<p>Sinds haar aanstelling in januari 2017 wist Wiegman de Europese titel binnen te slepen en Nederland naar de WK-finale te leiden. Een cv om trots op te zijn als coach.</p>
<h2>Mannenteam</h2>
<p>In Studio France liet Wiegman weten dat ze sowieso tot en met de Olympische Spelen van Tokio volgend jaar bij Oranje blijft. Maar wat gaat ze daarna doen? En is het coachen van een mannenteam dan een optie?</p>
<p>"Volgens mij is er nog niet echt geïnformeerd door een mannenteam", zei Wiegman daarover. "Maar om het coachen van mannen als doel te hebben, omdat het mannen zijn, vind ik verkeerd."</p>
<p>Vermeulen ziet het wel zitten. "Waarom zou ADO Den Haag haar over een jaar of twee niet aanstellen als trainer in de eredivisie? Ik wil dat weleens zien. Ze heeft de psychologische kant van het vak onder controle en ze kan goed samenwerken met een staf."</p>
<p>"Ik weet niet of ik dit mag vertellen...", reageert De Vries. "Maar ik sprak laatst iemand van de rvc van De Graafschap. Die zei tegen mij: 'Nou, ik vind ons wel een club die dat zou aandurven: een vrouw als coach'."</p>
