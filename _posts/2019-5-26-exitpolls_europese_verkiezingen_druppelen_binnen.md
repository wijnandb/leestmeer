---
layout: post
title: "Exitpolls Europese verkiezingen druppelen binnen"
date: Sun, 26 May 2019 22:13:44 +0200
categories: 
- entertainment 
- opinie 
externe_link: "https://www.telegraaf.nl/nieuws/3650647/exitpolls-europese-verkiezingen-druppelen-binnen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/770e6f96-8009-11e9-b60b-0217670beecd.jpg"
---

<p class="intro">Zo langzamerhand druppelen de voorlopige uitslagen van verschillende landen die zondag meededen aan de Europese verkiezingen binnen. Inwoners van 21 EU-landen konden zondag hun stem uitbrengen op kandidaten voor het Europees Parlement.</p> <p>Le Pen wint van Macron</p><p>Rassemblement National (RN), de partij van de eurosceptische, nationalistische Marine Le Pen, wint de Europese verkiezingen van de beweging van de uitgesproken pro-Europese president Emmanuel Macron in Frankrijk. Volgens de exitpoll van Ipsos behaalt Le Pen 23,2 procent van de stemmen tegen 21,9 procent voor Macron.</p><p>RN, de opvolger van Front National, haalde volgens andere peilingen volgens persbureau AFP 24 procent tegen Macron tussen 22 en 23. De groenen boeken winst en komen naar verwachting uit rond 12 procent. In 2014 scoorde Marine Le Pen bij de Europese verkiezingen 24,8 procent.</p><p>Rechts-nationalistisch Italië</p><p>De rechts-nationalistische Lega van Matteo Salvini heeft volgens de exitpoll de overwinning geboekt bij de verkiezingen voor het Europees parlement in Italië.</p><p>Regeringspartij Lega krijgt naar verwachting tussen de 27 en 31 procent van de stemmen. Daarmee hield het de coalitiegenoot de Vijfsterren Beweging achter zich. Die partij kan rekenen op 18 tot 23 procent.</p><p>Het centrumlinkse PD, met 20 tot 25 procent, strijdt met de Vijfsterren Beweging om de tweede plaats.</p><p>Mokerslag Duitse regering</p><p>De regeringspartijen in Duitsland hebben zwaar verlies geleden bij de verkiezingen voor het Europees Parlement. Dat blijkt uit de exitpoll van de tv-zenders ARD en ZDF.</p><p>De CDU van bondskanselier Angela Merkel en de Beierse zusterpartij CSU haalden iets minder dan 28 procent van de stemmen. Dat was in 2014 nog 34,5 procent.</p><p>Brexit Party Farage</p><p>De Brexit Party van Nigel Farage gaat nadat 40 procent van de stemmen van de Europese Verkiezingen is geteld ruim aan kop in het Verenigd Koninkrijk. De partij staat op 31 procent van de stemmen en lijkt daarmee 7 zetels te behalen.</p><p>De stijging van Farage gaat ten koste van de Conservatieven van premier Theresa May. Die partij heeft enorm verloren en zakt van 23,1 naar 7 procent van de stemmen. De Liberal Democrats zijn de tweede partij met 21,1 procent van de stemmen.</p><p>Labour verliest ook flink en komt uit op 15 procent van de stemmen. De Green Party wint ongeveer 6 procent en komt uit op 12,4 procent van de stemmen.</p><p>Spanje sociaaldemocratisch</p><p>De sociaaldemocratische partij van de Spaanse premier Pedro Sánchez stevent af op winst bij de Europese verkiezingen. De PSOE haalt ongeveer 28 procent van de stemmen, blijkt uit een exitpoll.</p><p>Het aantal zetels in het Europees Parlement voor de PSOE (Spanje heeft er 54) zou daarmee stijgen van 14 naar 18. Het centrum-rechtse Ciudadanos zou volgens de peiling stijgen van 2 naar 8 zetels. De conservatieve Volkspartij (PP) blijft steken op 17 procent van de stemmen. Op de nieuwe rechts-nationalistische partij Vox stemde 6,5 procent, terwijl die in nationale verkiezingen een op de tien Spanjaarden achter zich kreeg.</p><p>Volkspartij verliest in Denemarken</p><p>De Deense Volkspartij heeft flink verloren bij de Europese verkiezingen, blijkt uit de polls. De populistische partij heeft 10,9 procent van de stemmen gekregen en verliest daarmee 15,8 procentpunt. De Liberale Rechtse Partij van premier Lokke Rasmussen is de grootste geworden met 23,5 procent. De Sociaaldemocraten staan met 21,6 procent tweede en hebben 2 procentpunt gewonnen.</p><p>Het is een tegenslag voor de Volkspartij in aanloop naar de nationale verkiezingen op 5 juni. Voor Rasmussen en de Sociaaldemocraten is het juist een opsteker.</p><p>Recht en Rechtvaardig Polen</p><p>De regeringspartij Recht en Rechtvaardigheid (PiS) is in Polen de waarschijnlijke winnaar van de verkiezingen voor het Europees Parlement. In de exitpoll komen de conservatieven op ruim 42 procent van de stemmen.</p><p>Daarmee bleef de partij het Burgerplatform (PO) van Donald Tusk, de voorzitter van de Europese Raad net voor. De progressief-liberale PO kan rekenen op 39 procent in de peiling.</p><p>Orbán wint Hongarije</p><p>De Fidesz-partij heeft de Europese Verkiezingen in Hongarije ruim gewonnen, blijkt nadat 99,9 procent van de stemmen is geteld. De partij van premier Viktor Orbán heeft 52,14 procent van de stemmen gekregen. Orbán heeft hiermee 13 van de 21 Hongaarse zetels binnengehaald.</p><p>„Ik hoop dat er een verandering komt in de Europese politiek ten faveure van anti-immigratie politieke partijen”, zei de Hongaarse premier zondag. Orbán voerde campagne door de verkiezingen weg te zetten als keuze tussen partijen die voor massa-immigratie zijn en partijen die daartegen zijn.</p>
