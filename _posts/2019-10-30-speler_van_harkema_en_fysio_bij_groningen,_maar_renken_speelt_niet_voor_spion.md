---
layout: post
title: "Speler van Harkema en fysio bij Groningen, maar Renken speelt niet voor spion"
date: Wed, 30 Oct 2019 06:11:34 +0100
category: sport
externe_link: "https://nos.nl/l/2308248"
feature_image: "https://nos.nl/data/image/2019/10/30/588401/1008x567.jpg"
aantal: 563
unieke: 333
bron: "NOS"
---

<p>Jesse Renken, meesterspion. Hoe spannend het ook klinkt, de speler van Harkemase Boys past voor zo'n rol voor het treffen met FC Groningen. De club waar hij meerdere keren per week rondloopt als fysiotherapeut.</p>
<p>Woensdagavond treffen zijn beide clubs elkaar in de eerste ronde van de KNVB-beker. Harkemase Boys geldt logischerwijs als underdog. De Friezen staan 49 plekken lager op de Nederlandse voetbalpiramide, dus wat 'inside information' zou goed van pas komen.</p>
<p>Maar zo wil de ploeg uit de derde divisie, verwarrend genoeg het vierde Nederlandse niveau, het spelletje niet spelen.</p>
<h2>Gegrapt en gegeind</h2>
<p>"De trainer is niet naar mij toegekomen van: Jesse, heb je nog wat extra informatie voor mij?", verzekert Renken. "Ik denk dat wij er niet zo in staan. Wij gaan er gewoon volle bak voor en moeten er een leuke avond van maken, dan zien we wel waar het schip strandt."</p>
<p>Mocht de vraag alsnog komen, dan houdt de 26-jarige rechtsback zijn kennis voor zich. "Natuurlijk wordt er gegrapt en gegeind, maar als puntje bij paaltje komt zal er niks wat van wezenlijk belang is gedeeld gaan worden. Zo eerlijk ben ik dan ook wel weer."</p>
<p>Het blijft dus bij geintjes over en weer. Gekheid, zoals Renken het noemt. "Ik heb altijd overleg met de andere fysio's en dat was vanmorgen (dinsdag, red.) toch wel even iets spannender dan normaal. Ik werd even buiten de deur gehouden."</p>
<p>Of er toen geheime informatie werd besproken? "Dat zal ik nooit weten, want ik ben niet binnen geweest...", antwoordt Renken. "Maar daar ga ik niet vanuit."</p>
<h2>Ouwehoeren</h2>
<p>En de spelers van Groningen? "Die weten natuurlijk hartstikke goed dat ik daar speel. Dus die zitten een beetje te ouwehoeren dat ze allemaal linksbuiten willen staan, omdat ze dan een makkelijke wedstrijd tegemoet gaan."</p>
<p>"Dan bijt ik natuurlijk wel van me af. Ik zei van de week dat ik al hun zwakheden en pijntjes uit het verleden voorbij heb zien komen, dus dat zij eerder moeten oppassen dan ik. Ik heb niets te verliezen en zij alles."</p>
<p>Renken, die ook in de jeugdopleiding van FC Groningen speelde, is bij Harkemase Boys de vaste penaltynemer. Het scenario van een gelijke stand na 89 minuten en een strafschop voor de Friese ploeg boezemt hem ondanks de verschillende belangen geen angst in. Sterker, de rechtsback hoopt erop.</p>
<p>"Ik zei al tegen de jongens: we moeten gewoon opportunistisch zijn en op zoek gaan naar wat handen en voeten in de zestien. Als er dan een strafschop uit voortkomt, zou dat helemaal geweldig zijn. Ik ga absoluut achter die bal staan, zeker."</p>
<h2>Grote glimlach</h2>
<p>En dan scoren en de volgende dag extra vroeg naar FC Groningen om het erin te wrijven? "Als dat zou kunnen, teken ik daar absoluut voor en zou ik ze dat zeker - op een goeie manier - laten weten", zegt Renken lachend.</p>
<p>"In mijn Harkema-shirt naar de club? Nee, nee, nee, zo ver zou ik niet gaan. Als ik daar met een grote glimlach rondloop en niks zeg, dan zegt dat al genoeg."</p>
<p>Hoe leuk het ook is, spelen tegen je werkgever, stiekem vindt Renken het ook niet "heel vervelend om straks weer gewoon je eigen ding te doen".</p>
<p>"Ik ben niet een persoon die altijd graag op de voorpagina wil staan. Misschien één keertje als ik de winnende maak, inderdaad. Daar zou ik het zeker voor doen. Dan mag je me weer bellen!"</p>
