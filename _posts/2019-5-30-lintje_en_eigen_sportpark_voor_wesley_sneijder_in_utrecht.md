---
layout: post
title: "Lintje en eigen sportpark voor Wesley Sneijder in Utrecht"
date: Thu, 30 May 2019 14:35:53 +0200
categories: 
- sport 
- voetbal 
externe_link: "https://nos.nl/l/2286953"
feature_image: "https://nos.nl/data/image/2019/05/30/553592/1008x567.jpg"
---

<p>Het Utrechtse Sportpark Thorbeckelaan is vanmiddag omgedoopt tot Sportpark Wesley Sneijder. De voetballer zelf onthulde samen met burgemeester Van Zanen de nieuwe naam van het complex in de wijk Ondiep. Tot zijn verrassing kreeg de geboren Utrechter ook een lintje. Hij werd benoemd tot ridder in de Orde van Oranje-Nassau.</p>
<p>Sneijder bedankte een groot aantal mensen en noemde daarbij met name zijn vrouw Yolanthe Sneijder-Cabau, meldt RTV Utrecht. Tegelijkertijd zinspeelde de 34-jarige top-international op het einde van zijn carrière. "Het is mooi geweest, ik heb een fantastische carrière gehad. Ik kan vol trots terugkijken op mijn carrière", aldus Sneijder.</p>
<p>Het hernoemde sportcomplex in Utrecht Ondiep is de thuisbasis van voetbalvereniging DHSC. Die fusieclub ontstond uit onder meer DOS en dat is de club waar Sneijder zijn loopbaan begon. De voetballer groeide op in Ondiep.</p>
<p>De voetballer vindt het een hele eer dat het sportcentrum naar hem is vernoemd, zegt hij tegen RTV Utrecht: </p>
<p>Het initiatief voor de naamswijziging kwam van de Wijkraad Noordwest. De raad noemt de oud-international een voorbeeld voor veel kinderen en aankomende voetbalsterren. De Wijkraad wijst erop dat Sneijder goede contacten onderhoudt met DHSC en noemt ook de steun die de voetballer geeft aan Voedselbank Ondiep aan de Amsterdamsestraatweg.</p>
<p>De voetballer is niet de eerste sporter die in Utrecht wordt vereerd. In 2004 kreeg Marco van Basten zijn eigen sportpark in de wijk Oog in Al. Atlete Dafne Schippers kreeg een fietsbrug, judoka Anton Geesink een straat en schaatser Jochem Uytdehaage een plantsoen.</p>
<p>"Mooi rijtje om achteraan te sluiten", aldus Sneijder. "Aan de andere kant merk je wel dat het einde van je carrière daar is."Sneijder speelde het afgelopen seizoen bij Al-Gharafa in Qatar.</p>
