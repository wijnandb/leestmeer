---
layout: post
title: "Sport Kort: Hockeyers naar Grand Final van Pro League"
date: Wed, 19 Jun 2019 23:16:00 +0200
category: sport
externe_link: "https://www.telegraaf.nl/sport/434182361/sport-kort-hockeyers-naar-grand-final-van-pro-league"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f64a9bfe-92d8-11e9-ac91-02c309bc01c1.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>23.26 uur: De Nederlandse waterpoloërs hebben in Dordrecht een oefenduel met Roemenië verloren na strafworpen. Het duel eindigde in 10-10, de Oost-Europeanen waren vervolgens iets beter in het benutten van de strafballen, 4-3.</p><p>23.04 uur: De Nederlandse hockeyers hebben zich geplaatst voor het finale-weekeinde van de Pro League. De formatie van bondscoach Max Caldas speelde op het veld van Kampong in Utrecht gelijk tegen Argentinië, 2-2. Daarmee werd het nog benodigde punt binnengehaald. De Argentijnen pakten vervolgens nog een bonuspunt door de shoot-outs te winnen (4-2).
22.06 uur: Volleybalster Robin de Kruijf komt ook volgend seizoen uit voor de Italiaanse topclub Imoco Volley Conegliano. De middenaanvalster heeft voor een jaar bijgetekend en begint daarmee aan haar vierde seizoen bij kampioen van Italië en de finalist in de Champions League.</p><p>20.34 uur: Het Nederlands mannenteam heeft op het WK in de nieuwe olympische basketbaldiscipline 3x3 de tweede groepswedstrijd verloren. Grootmacht Servië, viervoudig wereldkampioen, was in de arena op het Amsterdamse Museumplein met 18-14 te sterk. Eerder won het team van bondscoach Brian Benjamin overtuigend van Zuid-Korea: 22-8.</p><p>20.33 uur: AC Milan heeft Marco Giampaolo benoemd als nieuwe trainer. De 51-jarige geboren Zwitser liet vorige week bij Sampdoria, dat afgelopen seizoen als 9e eindigde, zijn contract ontbinden. Hij begint op 1 juli en heeft een contract voor twee jaar getekend, met een optie voor een derde jaar.</p><p>20.07 uur: Vitesse huurt verdediger Armando Obispo (20) voor één seizoen van PSV. De linksbenige verdediger doorliep de jeugdopleiding van PSV en zat in diverse jeugdelftallen van Oranje. Op 17 maart van vorig jaar maakte hij zijn debuut in het eerste elftal van PSV.</p><p>19.18 uur: Op het Europees kampioenschap schermen in Düsseldorf zijn Kelly Boone en Day de Wijn op het onderdeel degen niet bijster succesvol geweest. Boone verloor in de tweede ronde van de Poolse Aleksandra Zamachowska (15-14), nadat ze eerder wel had gewonnen van de Roemeense Greta Veres (15-9). De Wijn verloor in de eerste ronde van de Russische Tatjana Androjoesjina (15-7).</p><p>18.27 uur Het Nederlands mannenteam is het WK in de nieuwe olympische basketbaldiscipline 3x3 met een overtuigende zege begonnen. Oranje versloeg in de arena op het Amsterdamse Museumplein Zuid-Korea met 22-8.</p><p>15.29 uur De Nederlandse volleybalsters hebben in de Nations League op het nippertje verloren van de Verenigde Staten. In het Russische Jekaterinenburg stond het na vijf spannende sets 3-2 op het scorebord in het voordeel van de Amerikaanse volleybalsters. Nederland miste in de vierde set twee matchpoints.</p><p>15.21 uur EasyJet heeft zich langer verbonden aan schaatsploeg Team easyJet. Ook komend seizoen wordt de ploeg van Jillert Anema gesponsord door de luchtvaartmaatschappij. EasyJet is sinds augustus 2018 hoofdsponsor en de ploeg heeft de intentie om door te gaan tot aan de Olympische Winterspelen van 2022 in Peking.</p><p>07.45 uur: De voetballers van de Verenigde Staten zijn het toernooi om de Gold Cup goed begonnen. In Saint Paul (Minnesota) was het elftal van bondscoach Gregg Berhalter met 4-0 te sterk voor Guyana. Na rust maakte Tyler Boyd twee doelpunten. Het eerste doelpunt van Boyd betekende het duizendste doelpunt voor het Amerikaanse mannenteam, dat in augustus 1916 de eerste wedstrijd speelde.</p>
