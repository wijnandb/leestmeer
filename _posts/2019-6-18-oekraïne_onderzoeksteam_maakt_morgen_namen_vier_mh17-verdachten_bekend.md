---
layout: post
title: "Oekraïne: onderzoeksteam maakt morgen namen vier MH17-verdachten bekend"
date: Tue, 18 Jun 2019 14:51:57 +0200
category: nieuws
externe_link: "https://nos.nl/l/2289553"
feature_image: "https://nos.nl/data/image/2019/06/18/557465/1008x567.jpg"
---

<p>Er zullen morgen op de persconferentie van het Joint Investigation Team (JIT) vier namen bekendgemaakt worden van personen die verantwoordelijk zouden zijn voor het neerhalen vlucht MH17. Dat heeft de Oekraïense minister van Buitenlandse Zaken, Olena Zerkal, gezegd tegen persbureau Interfax.</p>
<p>"De namen zullen worden bekendgemaakt. Er komen aanklachten", aldus Zirkal over de persconferentie in Nieuwegein van het internationale onderzoeksteam dat het neerhalen van vlucht MH17 onderzoekt. Eerst gaat justitie bekijken of er een zaak tegen de vier komt. Als die er komt, zal die vervolgens dienen bij de rechtbank op Schiphol.</p>
<p>Volgens minister Zerkal zijn de vier verdachten nog maar het begin. "Het aantal mensen dat hierbij betrokken is, is veel groter". Tegenover RTL Nieuws zegt Aleksandr Borodaj, die ten tijde van de MH17-ramp leider was van de pro-Russische rebellen in Oost-Oekraïne, zich "absoluut geen zorgen" te maken over een mogelijke rechtszaak. "Ik voel me niet verantwoordelijk", zegt hij.</p>
<p>Het JIT laat weten niet op de uitspraken van de Oekraïense minister te willen reageren. Vrijdag kondigde het onderzoeksteam de persconferentie aan vanwege "ontwikkelingen in het strafrechtelijk onderzoek". Kort voor de persconferentie worden nabestaanden ingelicht.</p>
<h2>Buk-raket</h2>
<p>Het JIT werd in 2014 opgericht, ruim een maand nadat het toestel van Malaysia Airlines boven Oekraïne met een Buk-raket was neergehaald. Alle 298 inzittenden kwamen om het leven.</p>
<p>De onderzoekers concludeerden eerder dat de Buk-raket waarmee het toestel werd neergehaald afkomstig was van een installatie van een brigade van het Russische leger. Nederland stelde Rusland daarom in mei vorig jaar aansprakelijk voor zijn aandeel in het neerhalen van het toestel.</p>
<p>Eerder achterhaalde het internationale onderzoekscollectief Bellingcat namen van verschillende Russische militairen die betrokken zouden zijn geweest bij het afvuren van de Buk-raket. Verder komt Bellingcat zelf morgen nog met nieuwe bevindingen uit het eigen MH17-onderzoek.</p>
