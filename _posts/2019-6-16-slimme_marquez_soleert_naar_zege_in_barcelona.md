---
layout: post
title: "Slimme Marquez soleert naar zege in Barcelona"
date: Sun, 16 Jun 2019 15:42:07 +0200
category: sport
externe_link: "https://www.telegraaf.nl/sport/1133077932/slimme-marquez-soleert-naar-zege-in-barcelona"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7eb8bfbe-9056-11e9-becc-02c309bc01c1.jpg"
---

<p class="intro">Marc Marquez heeft een makkelijke zege behaald in de MotoGP.</p> <p>De regerend wereldkampioen ontweek vroeg in de Grand Prix van Catalonië een grote crash en reed daarna onbedreigd naar zijn vierde overwinning van het seizoen. De Spanjaard uit het fabrieksteam van Honda verstevigde zijn leidende positie in het kampioenschap.</p><p>Lorenzo onderuit</p><p>Zijn teamgenoot Jorge Lorenzo leidde de buiteling van vier coureurs in die vooraan reden. Hij schoof onderuit bij het ingaan van bocht 10 op Circuit de Catalunya en nam Andrea Dovizioso (Ducati), Valentino Rossi (Yamaha) en Maverick Viñales (Yamaha) mee in zijn val. Geen van de vier kon de race daarna vervolgen.</p><p>Marquez kwam door de crash riant aan de leiding en hield die vast tot aan de finish. De Franse nieuwkomer Fabio Quartararo, die in Catalonië al verrassend poleposition had veroverd, eindigde op zijn Yamaha als tweede. De Italiaan Danilo Petrucci (Ducati) finishte als derde.</p><p>Drievoudig wereldkampioen Lorenzo was vol berouw. „Het was een rampzalige val en het spijt me heel erg voor Andrea, Valentino en Maverick, want zij strijden om de wereldtitel.” Vooral Dovizioso werd gedupeerd. De Italiaan behield weliswaar zijn tweede positie in de WK-stand, maar zag zijn achterstand oplopen naar 37 punten.</p><p>Onbeschrijflijk</p><p>Quartararo onderging tien dagen geleden nog een operatie aan zijn rechter onderarm en om die reden was zijn poleposition des te opmerkelijker. In de race zakte hij aanvankelijk wat weg, maar tegen het einde kwam hij sterk opzetten en behaalde hij zijn eerste podiumplaats in de MotoGP. „Tien dagen geleden in het ziekenhuis en nu op het podium. Dit is een onbeschrijflijk gevoel”, aldus de Franse wegracer.</p><p>De mannen uit de MotoGP maken zich nu op voor de achtste race van het seizoen, over twee weken op het TT Circuit in Assen. Marquez won er vorig jaar.</p>
