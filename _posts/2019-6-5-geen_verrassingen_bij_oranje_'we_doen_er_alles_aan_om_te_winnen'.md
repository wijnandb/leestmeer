---
layout: post
title: "Geen verrassingen bij Oranje: 'We doen er alles aan om te winnen'"
date: Wed, 05 Jun 2019 19:15:15 +0200
category: sport
externe_link: "https://nos.nl/l/2287773"
feature_image: "https://nos.nl/data/image/2019/06/05/554841/1008x567.jpg"
---

<p>Het Nederlands elftal neemt het donderdagavond in de halve finales van de Nations League op tegen Engeland. En bondscoach Ronald Koeman kan deze week met Oranje zijn tweede hoofdprijs pakken. In 1988 was hij speler van de ploeg die Europees kampioen werd.</p>
<p>Op de persconferentie daags voor de wedstrijd tegen Engeland gaf Koeman aan dat hij enigszins is verrast door de allure van de Nations League. Het toernooi beleeft zijn eerste editie en is langzaam gaan leven bij de coach en zijn spelers.</p>
<p>"Toen we begonnen aan de Nations League dacht iedereen: wat gaat dit worden? Maar je speelt ergens om, het is geen vriendschappelijk voetbal", aldus de bondscoach.</p>
<p>"We hebben een geweldige groep met Frankrijk en Duitsland gewonnen en alles komt hier serieus en professioneel over. Het leeft en we gaan er alles aan doen om het goed af te sluiten. Ik had aan het begin van het toernooi niet verwacht dat het zo zou zijn."</p>
<p>Koeman gaf in ieder geval vast prijs dat Virgil van Dijk en Georginio Wijnaldum tegen Engeland zullen spelen, ondanks het feit dat het Liverpool-duo pas maandag bij Oranje aansloot na het winnen van de Champions League-finale.</p>
<p>"Ik heb geleerd: als je wint, ben je niet moe", doelde Koeman op Van Dijk en Wijnaldum. "Ik heb met ze gesproken en beiden waren zeker en optimistisch voor morgen. We hebben straks nog een training en als dat allemaal goed gaat, speel ik met mijn vaste elftal."</p>
<p>Over de rest van zijn opstelling wilde de bondscoach niets loslaten, maar hij gaf aan dat er niet op verrassingen gerekend hoeft te worden.</p>
<p>Tegenstander Engeland eindigde in de poulefase bovenaan in een groep met Spanje en KroatiÃ«. Koeman is op zijn hoede voor de ploeg van Gareth Southgate.</p>
<p>"We hebben Engeland natuurlijk geanalyseerd. Ze hebben heel veel kwaliteit en veel keuze voorin. Ze staan niet voor niks vierde op de wereldranglijst. Het is absoluut een team dat ook volgend jaar op het EK een kanshebber kan zijn."</p>
<p>"Maar wij hebben alle vertrouwen dat we morgen kunnen winnen van Engeland."</p>
<h2>Klaar voor de start</h2>
<p>Nederland is al een aantal weken in voorbereiding op de Nations League. Nu de eerste wedstrijd in het finaletoernooi nadert, is Koeman klaar voor het begin.</p>
<p>"Het is goed dat het gaat beginnen. Zeker na zo'n hele voorbereiding, die natuurlijk lang was na het einde van het reguliere seizoen. Maar het is duidelijk dat we klaar zijn om te spelen."</p>
