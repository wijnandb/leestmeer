---
layout: post
title: "Financiële markten reageren lauw op vertrek May"
date: Fri, 24 May 2019 11:28:31 +0200
categories: 
- financieel 
- koersen 
externe_link: "https://www.telegraaf.nl/financieel/3641561/financiele-markten-reageren-lauw-op-vertrek-may"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/194ebe86-7e08-11e9-955d-0218eaf05005.jpg"
---

<p class="intro">Theresa May werd overmand door emoties toen ze haar vertrek als premier van Groot-Brittannië aankondigde, maar op de financiële markten wordt lauw gereageerd. Het pond, Britse staatsobligaties en de beursindex FTSE100 staan kort na Mays speech allemaal iets hoger.</p> <p>May vertrekt op 7 juni, en wordt waarschijnlijk opgevolgd door een fanatieke voorstander van de Brexit, zoals Boris Johnson. Dat vooruitzicht joeg valutahandelaren de afgelopen dagen al grote schrik aan, het pond staat ten opzichte van de dollar bijna op de laagste koers van het jaar.</p><p>Nu duidelijk is dat May daadwerkelijk vertrekt, veert de Britse munt 0,2% op. Tijdens haar speech ging het ten opzichte van de dollar op dagbasis eventjes naar +0,4%, maar die opleving duurde niet lang.</p><p>Het pond zou nog verder kunnen zakken, voorspelden valuta-analisten gisteren al, maar volgens Bart Hordijk van Monex zit er nog wel ’een vloer onder de munt’. „Er lijkt geen meerderheid in het Britse parlement voor een harde Brexit, wat de mogelijkheden van een premier als Johnson beperkt. De adder is echter dat er helemaal geen nieuwe Brexit-voorstellen meer komen en er ook geen verlenging van de uittreedperiode komt, waardoor de Britten op 31 oktober zonder deal uit de Europese Unie crashen.”</p><p>De ’gilt’, oftewel de rente op 10 jaars Britse staatsobligaties, staat op 0,976, zo’n 1,4 basispunten hoger dan gisteren. Op maand- en op jaarbasis staat de rente nog altijd diep in het rood. De belangrijkste beursindex van Londen, de FTSE100, staat 0,6% in het groen, maar doet het daarmee niet beter dan andere Europese aandelenbeurzen.</p>
