---
layout: post
title: "Nations League toetje voor De Jong: 'Zou gek zijn als we niet ons best doen'"
date: Sun, 02 Jun 2019 15:15:33 +0200
categories: 
- sport 
- voetbal 
externe_link: "https://nos.nl/l/2287306"
feature_image: "https://nos.nl/data/image/2019/06/02/554161/1008x567.jpg"
---

<p>Voor veel spelers van het Nederlands elftal start de laatste week van een lang, slopend en in sommige gevallen zeer succesvol seizoen. Een aantal spelers gaat richting de vijftig wedstrijden, sommigen zitten daar al boven. Maar de honger is nog niet gestild.</p>
<p>Oranje bereidt zich in het Portugese Lagos voor op de apotheose van de Nations League. De motivatie om die prijs als eerste land in de geschiedenis te veroveren, is groot. "Ik denk dat we dat verplicht zijn naar onszelf en naar ons land", zegt Frenkie de Jong.</p>
<p>"We proberen gericht te trainen en hard te werken. De omstandigheden zijn perfect. Dat is lekker", vertelt de middenvelder in de stralende zon die voor een aangename temperatuur van 27 graden zorgt. "Iedereen is gemotiveerd. Er wordt ook veel gelachen. Voor m'n gevoel zijn er geen jongens met tegenzin hier naartoe gekomen."</p>
<p>"Toe nu toe is er een redelijk positieve ontwikkeling bij het Nederlands elftal. We hebben ons geplaatst via een poule met Duitsland en Frankrijk, dat is knap. Het zou gek zijn als we dan nu niet ons best doen. We willen graag de eerste winnaar van de Nations League zijn."</p>
<h2>'Frenkie, Frenkie, Frenkie!'</h2>
<p>De Jong, per 1 juli officieel speler van FC Barcelona, kent een majestueus seizoen. Hij is een van de internationals die de vijftig duels dit seizoen al gepasseerd is. Donderdag tegen Engeland speelt hij zijn 60ste wedstrijd. Bovendien is hij - helemaal na dit seizoen - erg geliefd bij het publiek.</p>
<p>'Frenkie, Frenkie, Frenkie!', schreeuwden vele kinderen op de open dag van Oranje, vorige week zaterdag. Of het hem soms niet allemaal te veel wordt, vragen we. De Jong, als altijd lachend: "Over het algemeen is het zo, als veel mensen je naam roepen, dat het redelijk gaat. Het is alleen maar leuk, ik probeer ze zo veel mogelijk aandacht te geven."</p>
<h2>'Missen finale nog steeds pijnlijk'</h2>
<p>Even terug naar gisteravond, toen De Jong op de televisie in Portugal zag hoe Virgil van Dijk en Georginio Wijnaldum de Champions League-finale wonnen. Het scheelde heel weinig of De Jong en zijn mede-Ajacieden bij Oranje hadden die kans gehad.</p>
<p>Tijdens de saaie finale wisselde hij met andere Ajacieden zo nu en dan ook van gedachten. "Als je de hymne hoort en de beker ziet, denk je wel: hier hadden we zelf moeten staan. Het is nog steeds een pijnlijke ervaring", bekent De Jong.</p>
<p>Desondanks kunnen Van Dijk en Wijnaldum rekenen op een groots onthaal, wanneer ze maandagavond aansluiten in Lagos. Gaan ze op de schouders? "Haha, misschien wel. Ze zijn hoogstwaarschijnlijk in een goede stemming. En terecht. Daar mag je ook wel even, of even, heel lang van genieten."</p>
