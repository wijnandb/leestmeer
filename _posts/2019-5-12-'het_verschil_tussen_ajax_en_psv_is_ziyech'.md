---
layout: post
title: "'Het verschil tussen Ajax en PSV is Ziyech'"
date: Mon, 13 May 2019 00:50:02 +0200
category: sport
externe_link: "https://nos.nl/l/2284371"
feature_image: "https://nos.nl/data/image/2019/05/13/549582/1008x567.jpg"
---

<p>Na de dramatische uitschakeling in de Champions League herpakte Ajax zich zondag ondanks een vroege tegengoal tegen FC Utrecht (4-1) en daarvoor was vooral één speler verantwoordelijk, vindt Rafael van der Vaart: "Hakim Ziyech."</p>
<p>"Hij is sowieso een van mijn favorieten. Hij nam het team echt op sleeptouw, was de aanjager", zegt Van der Vaart in Studio Voetbal.</p>
<p>"Ziyech heeft zich ontpopt tot een van de grote spelers van Ajax", gaat Van der Vaart verder. "Dat is ook het verschil tussen Ajax en PSV, zo'n speler. Zoals Ziyech worden ze niet vaak geboren. Ik zit daar als Ajax-fan en hij is de reden dat je er gaat zitten."</p>
<h2>Nog een jaar Ziyech?</h2>
<p>Als het aan Van der Vaart ligt, blijft Ziyech nog zeker een jaar bij Ajax. "Dat is ook niet gek. De fans floten hem vorig seizoen uit, maar hebben hem nu in het hart gesloten."</p>
<p>NOS-commentator Arno Vermeulen vraagt zich af of Ziyech al in de belangstelling staat van de echt grote clubs in Europa, "Grote clubs twijfelden omdat je een elftal om hem heen moet bouwen", zegt Van der Vaart.</p>
<p>"Maar zoals hij nu speelt, hoeven ze daarover niet meer te twijfelen", aldus Vermeulen.</p>
<p>Voor Pierre van Hooijdonk is Dusan Tadic de belangrijkste speler van Ajax dit seizoen. "Belangrijker dan Ziyech", zegt hij.</p>
<p>"Het past allemaal goed bij elkaar", voegt Van der Vaart toe. "Door Tadic wordt Ziyech beter en andersom."</p>
<h2>'Als Barcelona komt, moet Ten Hag gaan'</h2>
<p>De vraag is ook wat het seizoen van Ajax doet met Erik ten Hag. Het Spaanse tv-programma Jugones, volgens Jansma overigens een niet al te serieus te nemen rubriek, bracht afgelopen week dat de Ajax-trainer en Ronald Koeman de belangrijkste kandidaten zijn om Ernesto Valverde op te volgen als trainer van FC Barcelona.</p>
<p>"Als dit voorbijkomt, moet je gaan", adviseert Van Hooijdonk. "Waarom niet? Je bent kampioen van Nederland geworden en hebt een geweldige indruk achtergelaten in de Champions League. Qua succes wordt het niet beter."</p>
<p>"Ik zou het wel jammer vinden", aldus Jansma.</p>
<h2>'Van Persie was pure klasse'</h2>
<p>In De Kuip nam Giovanni van Bronckhorst zondag afscheid als trainer van Feyenoord tegen ADO Den Haag (0-2) en speelde Robin van Persie zijn laatste wedstrijd in het betaald voetbal. Vermeulen was erbij en sprak na afloop met Van Persie. "Ik kreeg het er warm van", zegt Vermeulen. "Een mooi afscheid."</p>
<p>Het talent waarmee Van Persie was gezegend is uiterst zeldzaam, stelt Van der Vaart over de speler met wie hij vele duels in Oranje samenspeelde. Net als Van der Vaart zelf, was ook Van Persie een linkspoot. "Niets training of krachthonk, maar gewoon pure klasse."</p>
<p>De vraag is wat Van Persie nu gaat doen. Voorlopig niks in het voetbal. "Hij kan hier aansluiten als Pierre er niet is", grapt Van der Vaart.</p>
<p>"Hij mag ook naast mij zitten?", zegt Van Hooijdonk tegen Kees Jansma.</p>
<p>"Lijkt me een goede ruil", zegt Jansma.</p>
