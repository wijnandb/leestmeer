---
layout: post
title: "Ajax stevent af op 120 miljoen euro aan Champions League-inkomsten"
date: Tue, 07 May 2019 18:01:30 +0200
category: sport
externe_link: "https://nos.nl/l/2283619"
feature_image: "https://nos.nl/data/image/2019/05/01/547161/1008x567.jpg"
---

<p>Ajax heeft momenteel een eigen vermogen van zo'n 179 miljoen euro. Daar komt de transfersom van Frenkie de Jong naar Barcelona (86 miljoen) nog bij. En transfers van Matthijs de Ligt, Hakim Ziyech, Donny van de Beek en David Neres hangen nog in de lucht.</p>
<p>De grens van 350 miljoen wordt komende zomer ongetwijfeld gehaald. Als Ajax de finale van de Champions League bereikt, krijgt het namelijk een bonus van vijftien miljoen euro en komt het in totaal op bijna 120 miljoen euro aan premies en kaartverkoop dit seizoen.</p>
<p>Met het bereiken van het hoofdtoernooi verdiende Ajax het meest: 45 miljoen euro. Per ronde kwam daar een bedrag tussen de 9,5 en 12 miljoen bij en ook bij iedere overwinning (zes keer 2,7 miljoen) of gelijkspel (vier keer 900.000) rinkelde de kassa.</p>
<p>Bovenstaande bedragen zijn rechtstreekse inkomsten uit de Champions League. Ajax haalt door de Europese successen ook meer geld dan ooit uit de merchandising. Het thuistenue en uitshirt zijn nauwelijks meer verkrijgbaar, ook door de grote vraag vanuit het buitenland.</p>
<p>Ajax speelt woensdag tegen Tottenham Hotspur opnieuw in een uitverkochte Johan Cruijff Arena, net als in de voorgaande Europese thuisduels met Juventus en Real Madrid. Deze drie thuisduels zijn naar schatting ook goed voor een recette van 6 miljoen euro.</p>
