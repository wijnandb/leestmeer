---
layout: post
title: "Sunweb verrast door 'vertrekwens' Dumoulin: 'Volgende week gesprek'"
date: Wed, 03 Jul 2019 14:44:26 +0200
category: sport
externe_link: "https://nos.nl/l/2291789"
feature_image: "https://nos.nl/data/image/2019/07/03/560868/1008x567.jpg"
---

<p>Het zou de coup van het jaar zijn. En toch worden de geruchten steeds sterker: staat Tom Dumoulin voor een overstap naar Jumbo-Visma?</p>
<p>Woensdagochtend berichtte wielerjournalist Thijs Zonneveld in het AD stellig dat het contract van Dumoulin met Sunweb op het punt staat ontbonden te worden.</p>
<p>"De verhalen in de krant hebben mij ook verrast", zegt teammanager Iwan Spekenbrink, die in 2017 het contract van Dumoulin tot eind 2021 verlengde.</p>
<p>"Wij werden er gisteravond over gebeld, vanochtend stond het in de krant. Op dit moment speelt dit helemaal niet. Sterker, volgende week zijn we uitgenodigd voor een gesprek door het management van Dumoulin. We moeten eerst maar eens afwachten."</p>
<p>Binnen het regime van Sunweb groeide Dumoulin uit tot een rondewinnaar, maar de sluimerende onvrede over transferbeleid en de rommelige communicatie rond zijn knieproblemen in de afgelopen weken zouden de renner aan het twijfelen hebben gebracht.</p>
<p>"Er is natuurlijk heel veel gebeurd", vervolgt Spekenbrink. "We hebben onder hoogspanning gestaan, veel teleurstellingen meegemaakt. Vooralsnog is er niets gaande. Hier willen we via de media niet op reageren, dan liever met Tom zelf. Wij gaan ervan uit dat we volgende week een regulier gesprek hebben."</p>
<p>Aan belangstelling voor Dumoulin geen gebrek. Volgens De Telegraaf zouden CCC, UAE-Emirates, Total Direct en ook het machtige Team Ineos een contract klaar hebben liggen voor Dumoulin.</p>
<p>Maar de belangrijkste gegadigde komt vermoedelijk uit eigen land: Jumbo-Visma.</p>
<h2>'Als, dan....'</h2>
<p>Richard Plugge, directeur van Jumbo-Visma, houdt zich op de vlakte. "Ik doe niet mee aan een nationale discussie die kennelijk nu gaande is. Als...(Dumoulin beschikbaar komt, red.), dan gaan we eens kijken. Nu is het nog iets tussen hem en zijn ploeg. En dat is niet onze ploeg."</p>
<p>Het zou een gevoelige, maar niet onlogische overstap zijn voor Dumoulin, die de eerste jaren van zijn professionele carrière deel uitmaakte van de opleidingsploeg van Rabobank, de voorloper van Jumbo-Visma. Met Primoz Roglic en Steven Kruijswijk heeft die ploeg wel al twee klassementsmannen in huis en ook sprinter Dylan Groenewegen heeft helpers nodig.</p>
<p>De grootste wielerploeg van Nederland timmert de laatste jaren aan de weg en is inmiddels uitgegroeid tot een van de succesvolste ploegen in het peloton. Een ploeg waar de beste renners graag voor willen rijden.</p>
<p>Dat bleek onder meer uit het aantrekken van Wout van Aert, die na een conflict met zijn werkgever per direct kon worden opgepikt. Zover wil Plugge nog niet gaan: "Tom Dumoulin is een toprenner, dat staat buiten kijf. Wij willen een topploeg worden en dus zijn we altijd op zoek naar goede renners."</p>
<h2>Transferperikelen</h2>
<p>Vanaf 1 augustus mogen in het wielrennen transfers gesloten worden. Anders dan in het voetbal zijn tussentijdse transfers niet gebruikelijk. Lopende contracten moeten worden afgekocht of verbroken.</p>
<p>Als Dumoulin zelf weg wil, dan wordt het moeilijk hem te behouden. "Als principe klopt dat", beaamt Spekenbrink schoorvoetend. "Er gaat nu zoveel in het rond. Het is Tom Dumoulin. Een heel groot sportman die heel veel voor ons heeft betekend. Natuurlijk willen wij verder met Tom. Laten we rustig blijven en geen circus creëren."</p>
