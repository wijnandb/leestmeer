---
layout: post
title: "Dode man en vrouw gevonden op Brunssummerheide"
date: Tue, 07 May 2019 13:29:53 +0200
category: binnenland
externe_link: "http://feeds.nos.nl/~r/nosnieuwsbinnenland/~3/7NVTJq9IFDo/2283576"
feature_image: "https://nos.nl/data/image/2019/05/07/548355/1008x567.jpg"
---

<p>Op de Brunssummerheide zijn de lichamen van een man en een vrouw gevonden. Ze zijn door geweld om het leven gekomen. De identiteit van de twee is nog onbekend. Ook is niet duidelijk of de slachtoffers elkaar kenden.</p>
<p>De politie kreeg net voor 12.00 een melding van een wandelaar over een dode vrouw op de Kamperheideweg in Heerlen.</p>
<p>Een half uur later kwam er een melding van een andere wandelaar dat even verderop ook een dode man lag:</p>
<p>"Ik liep hier met de hond en er lag een vrouw aan de kant. Daar was de politie al voor gebeld. Ik ben toen ergens anders het bos in gelopen en daar vond ik een meneer die ook dood was", vertelt de wandelaar aan 1Limburg.</p>
<p>Hij rende terug naar de politie, die toen al was aangekomen bij het lichaam van de vrouw, om te vertellen dat er nog een slachtoffer was. "Heel vreemd", zegt de getuige. "Niet iets wat je verwacht als je gaat wandelen." Volgens de man hadden beide slachtoffers steekwonden. De politie onderzoekt nog hoe de twee gedood zijn.</p>
<p>Beide slachtoffers waren in het gezelschap van een hond. De dierenambulance heeft zich over de honden ontfermd. De omgeving op de heide is afgezet voor onderzoek. Met een politiehelikopter worden foto's vanuit de lucht gemaakt. Er wordt gezocht naar een mogelijke dader. De politie heeft in het onderzoek een auto in beslag genomen.</p><img src="http://feeds.feedburner.com/~r/nosnieuwsbinnenland/~4/7NVTJq9IFDo" height="1" width="1" alt=""/>
