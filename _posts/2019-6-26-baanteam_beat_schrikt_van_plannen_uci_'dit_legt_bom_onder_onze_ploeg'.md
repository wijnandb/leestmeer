---
layout: post
title: "Baanteam BEAT schrikt van plannen UCI: 'Dit legt bom onder onze ploeg'"
date: Wed, 26 Jun 2019 17:19:49 +0200
category: sport
externe_link: "https://nos.nl/l/2290798"
feature_image: "https://nos.nl/data/image/2019/06/26/559376/1008x567.jpg"
---

<p>De UCI wil commerciële teams na de Olympische Spelen van 2020 weren van wereldbekerwedstrijden op de baan. Wereldkampioen keirin Matthijs Büchli en olympisch medaillewinnaar Theo Bos snappen er niets van. "Dit legt een bom onder onze ploeg."</p>
<p>Beide baanwielrenners zijn actief voor de commerciële baanploeg van BEAT Cycling Club. Die baanploeg is niet meer welkom als de nieuwe regelgeving van de internationale wielerunie ingaat.</p>
<p>"Het is totaal niet duidelijk waarom ze dit willen", stelt Büchli. "Ik zie geen voordelen."</p>
<h2>Nieuwe plannen</h2>
<p>De internationale wielerunie wil van de wereldbekerwedstrijden een Nations Cup maken, waaraan alleen nationale selecties mogen meedoen. Ook wil de UCI de kalender omgooien. De WK baanwielrennen, die dit jaar nog in maart waren, worden dan in oktober verreden.</p>
<p>BEAT is in 2017 opgericht als vereniging, als club. Het heeft naast een commerciële baanploeg ook een wegploeg en een paar duizend leden.</p>
<p>"We wisten niet dat ze hiermee bezig waren", vervolgt Bos. "Het is een donderslag bij heldere hemel. Het is heel erg moeilijk om een commerciële ploeg draaiende te houden zonder grote internationale wedstrijden."</p>
<p>Büchli vult aan: "Al die wereldbekers zijn dan alleen nog voor nationale ploegen. Van zes mogelijke Nederlandse renners aan de start bij de teamsprint, ga je terug naar drie. Wat er voor in de plaats komt, weten we niet. Het is juist belangrijk dat zo veel mogelijk renners grote wedstrijden rijden, maar ze schroeven het juist terug."</p>
<p>In een open brief spreekt BEAT Cycling Team zich uit tegen de hervormingsplannen van de UCI. Volgens directeur Geert Broekhuizen zouden de nieuwe regels ervoor zorgen dat baanwielrennen 'terug naar amateurniveau gaat' en 'minder zichtbaar wordt'. Ook zou het baanwielrennen om media-aandacht moet vechten met grote wegkoersen.</p>
<h2>Petitie</h2>
<p>De Nederlandse merkenploeg is ook een petitie gestart om de hervormingsplannen van de UCI te stoppen. "Wij willen heel graag meepraten over de toekomst van het baanwielrennen, want als deze plannen doorgaan, dan houdt onze baanploeg zeker op met bestaan." Binnen 48 uur ondertekenden vijfduizend mensen de petitie.</p>
<p>Ook de Britse commerciële formatie Huub Wattbike Test Team stuurde een open brief naar de UCI. Zij zeggen dat de plannen van de internationale wielerunie op een 'brute destructieve wijze schade toebrengen aan de baansport'.</p>
