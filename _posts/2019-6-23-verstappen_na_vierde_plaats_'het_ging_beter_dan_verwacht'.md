---
layout: post
title: "Verstappen na vierde plaats: 'Het ging beter dan verwacht'"
date: Sun, 23 Jun 2019 17:35:24 +0200
categories: 
- sport 
- autosport 
externe_link: "https://nos.nl/l/2290333"
feature_image: "https://nos.nl/data/image/2019/06/23/558683/1008x567.jpg"
---

<p>Het podium kreeg hij tijdens de Grand Prix van Frankrijk nooit in zicht. Daarvoor ontbrak het de Red Bull-wagen aan vermogen. Ontevreden was Max Verstappen echter niet na zijn vijfde vierde plaats dit seizoen. "Het ging beter dan verwacht."</p>
<p>Red Bull kan geen vuist maken dit seizoen. Mercedes domineert, Ferrari en de renstal van Verstappen volgen op grote afstand. "We komen veel tekort", constateerde Verstappen na de saaie race op Paul Ricard. "De motor en het chassis zijn niet optimaal", zei hij voor de camera van Ziggo.</p>
<p>Verstappen had zondag een goede start, zat even naast de Ferrari van Charles Leclerc maar kon geen winst boeken in de eerste ronde. "De start was goed, maar op het rechte stuk kwam ik gewoon tekort. Gelukkig werd ik in de eerste ronde niet ingehaald door de McLarens. Daarna heb ik mijn eigen race gereden."</p>
<h2>Andere kleuren</h2>
<p>Volgende week is de volgende race op het circuit van Spielberg, de Oostenrijkse thuisbaan van Red Bull. Vorig jaar won Verstappen daar. Aan winnen hoeft hij op dit moment niet te denken.</p>
<p>"Ik heb alles gegeven wat erin zat. Het was niet vervelend. Ook daar willen we maximaal presteren. Hier was de vierde plaats maximaal. Ik hoop volgende week andere kleuren te zien", refereerde hij aan de tribunes, die weer vol zullen zitten met Oranje-fans.</p>
