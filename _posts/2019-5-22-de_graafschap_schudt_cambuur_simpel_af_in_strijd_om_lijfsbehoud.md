---
layout: post
title: "De Graafschap schudt Cambuur simpel af in strijd om lijfsbehoud"
date: Wed, 22 May 2019 22:39:51 +0200
categories: 
- sport 
- voetbal 
externe_link: "https://nos.nl/l/2285888"
feature_image: "https://nos.nl/data/image/2019/05/22/551827/1008x567.jpg"
---

<p>De Graafschap heeft een grote stap gezet richting handhaving in de eredivisie. Trainer Henk de Jong won het pikante duel met zijn aanstaande club Cambuur (2-0).</p>
<p>Youssef El Jebli stond met zijn fijnbesnaarde traptechniek aan de basis van de overwinning, die na de 1-1 in Leeuwarden volstond.</p>
<p>Halverwege de eerste helft knikte Charlison Benschop zijn perfect aangesneden vrije trap keurig binnen, even later zag Cambuur-verdediger Robbert Schilder zich genoodzaakt een arm uit te steken bij zijn inzet.</p>
<h2>Cambuur geen vuist</h2>
<p>Na hands van de ervaren Schilder ging de bal op de stip en werkte Benschop ook zijn tweede van de avond overtuigend tegen de touwen. Benschop begon in het eerste duel nog op de bank, omdat hij het niet zag zitten in Leeuwarden op kunstgras te spelen.</p>
<p>Op het Doetinchemse gras was Cambuur niet meer in staat na rust een vuist te maken tegen de nummer voorlaatst uit de eredivisie.</p>
<p>Om zich van nog een jaar op het hoogste niveau te verzekeren, moet De Graafschap nu op 25 en 28 mei afrekenen met Sparta. Wat wel al zeker is: De Jong begint zijn klus in Leeuwarden in de eerste divisie.</p>
<h2>De Jong: 'Volgende week ben ik voor Cambuur'</h2>
<p>De trainer van De Graafschap was na afloop blij dat het tweeluik erop zat. "Maar de buitenwereld maakte zich er drukker over dan ik", zei De Jong.</p>
<p>"Ik ben nu voor De Graafschap, volgende week ben ik voor Cambuur. En niemand van de Cambuur-fans zal hierover een verkeerd woord zeggen tegen mij", aldus De Jong. "Maar nu eerst lekker de finale. Heerlijk!"</p>
