---
layout: post
title: "Musea nemen maatregelen voor huldiging Ajax op Museumplein"
date: Tue, 14 May 2019 17:24:22 +0200
category: nieuws
externe_link: "https://nos.nl/l/2284603"
feature_image: "https://nos.nl/data/image/2018/05/24/474845/1008x567.jpg"
---

<p>Musea die gevestigd zijn aan het Museumplein in Amsterdam maken zich op voor de huldiging van Ajax van aankomende donderdag. De Amsterdamse voetbalclub kan het landskampioenschap eigenlijk niet meer ontgaan en de titel morgen in de wedstrijd tegen de Graafschap voor de 34ste keer veiligstellen.</p>
<p>De laatste keer dat Ajax op het Museumplein werd gehuldigd was in 2011. Dat liep uit op rellen. De afgelopen jaren werd na het winnen van een titel of beker feestgevierd bij de Johan Cruijff Arena in Amsterdam-Zuidoost.</p>
<p>Het Stedelijk Museum liep in 2011 zo'n 400.000 euro schade op aan het gebouw. Aankomende donderdag blijft het museum de hele dag gesloten. "Opengaan van 10 tot 12 heeft geen zin. Daarna kan niemand meer bij het museum komen. We hebben vertrouwen in de gemeente en er is veel meer beveiliging dan in 2011," zegt een woordvoerder.</p>
<h2>Geld terug</h2>
<p>Het Van Gogh Museum kiest ervoor om in de ochtend wel open te gaan. "Wij werken met tijdsloten waarop mensen van tevoren een kaartje kunnen kopen. De huldiging kost ons inkomsten en het levert ons veel werk op, want we waren voor donderdag volledig uitverkocht. Het museum moest alle mensen die 's middags zouden komen, laten weten dat dit niet meer kan," vertelt een woordvoerder van het museum. Dat is inmiddels gebeurd. De bezoekers die een ticket hadden, krijgen hun geld terug.</p>
<p>Het Rijksmuseum is tijdens de huldiging gewoon geopend. Maar volgens een woordvoerder neemt ook het Rijks maatregelen. "De passage onder het museum sluiten we af om te voorkomen dat voetbalsupporters daar kunnen komen. Ook onze tuinen, waar bezoekers normaal gesproken kunnen rondlopen, zijn vanwege de huldiging 's middags gesloten." Mensen die het museum willen bezoeken kunnen via de Stadhouderskade naar binnen.</p>
<p>De musea zijn niet bang voor ongeregeldheden zoals in 2011. "De gemeente heeft sindsdien allerlei maatregelen getroffen om het evenement veilig te laten verlopen. Iedereen gaat ervan uit dat het een mooi feest wordt," zegt de woordvoerder van het Van Gogh Museum.</p>
