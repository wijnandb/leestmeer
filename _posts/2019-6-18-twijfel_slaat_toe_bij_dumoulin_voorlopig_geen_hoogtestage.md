---
layout: post
title: "Twijfel slaat toe bij Dumoulin: voorlopig geen hoogtestage"
date: Tue, 18 Jun 2019 14:05:18 +0200
category: sport
externe_link: "https://nos.nl/l/2289548"
feature_image: "https://nos.nl/data/image/2019/06/18/557460/1008x567.jpg"
---

<p>De voorbereiding van Tom Dumoulin op de Tour de France heeft wederom vertraging opgelopen. Maandag meldde zijn ploeg Sunweb dat de operatie aan zijn linkerknie succesvol was verlopen en dat hij op weg zou gaan naar La Plagne voor een hoogtestage. Maar de Nederlander bedacht zich. Hij keerde zijn auto om en besloot voorlopig niet naar de Alpen te reizen.</p>
<p>"Hij heeft me gisteren onderweg twee keer gebeld", legt trainer Hendrik Werner uit aan de NOS. "Hij stelde zich de vraag: ben ik er wel aan toe? (...) En hij draaide de auto om."</p>
<h2>Ups en downs</h2>
<p>Zijn trainer vindt het niet onlogisch. "Hij heeft veel ups en downs gehad. Dat heeft meer met hem gedaan dan we aanvankelijk dachten. (...) Of hij de Tour wel gaat halen? Tom heeft heel vaak tegenslagen gekend. En hij heeft er heel vaak antwoorden op gevonden. Dat houd ik in mijn achterhoofd."</p>
<p>Of Dumoulin later alsnog naar La Plagne afreist, is de vraag. "Ik ben hier. En ik wacht hier", zegt Werner. "Ik hoop dat hij hier snel is."</p>
<h2>Geen paniek</h2>
<p>In de vierde etappe van de Giro d'Italia raakte Dumoulin geblesseerd aan zijn knie na een zware valpartij. In het Critérium du Dauphiné maakte hij zijn rentree, maar stapte hij zaterdag af nadat hij opnieuw last had gekregen van zijn knie.</p>
<p>Een voorzorgsmaatregel, zo bezwoer zijn ploegleider Aike Visbeek, om beter aan de start te kunnen komen van de Tour de France.</p>
<p>Zondag werd Dumoulin in Hengelo geopereerd aan de linkerknie, waarbij een stukje grind werd verwijderd. Dumoulin en Sunweb hoopten dat door de operatie de klachten aan de knie - de renner klaagde over een ontstoken gevoel na inspanningen - definitief verholpen zouden zijn.</p>
<p>En dat hij, amper negentien dagen voor de Tour, zonder zorgen aan een hoogtestage van twee weken zou kunnen beginnen. Door dat laatste plan kan nu voorlopig een streep.</p>
