---
layout: post
title: "Noord-Holland teleurgesteld in meerjarenplan Tata Steel"
date: Thu, 11 Jul 2019 16:01:19 +0200
category: nieuws
externe_link: "https://nos.nl/l/2293035"
feature_image: "https://nos.nl/data/image/2019/07/11/562736/1008x567.jpg"
---

<p>De provincie Noord-Holland is niet onder de indruk van het in juni gepresenteerde meerjarenplan van Tata Steel. Volgens de provincie is er in het plan te weinig aandacht voor de gezondheid van omwonenden en biedt het onvoldoende toekomstperspectief. Daarnaast is het plan onduidelijk, schrijft de provincie in een brief.</p>
<p>In het plan van de staalgigant staan maatregelen die de komende jaren genomen moeten worden. Tata Steel ligt onder een vergrootglas vanwege overlast, uitstoot van schadelijke stoffen en de mogelijke gezondheidseffecten daarvan voor omwonenden. Met de maatregelen moet de overlast flink verminderen.</p>
<p>Maar de maatregelen gaan voor de provincie niet ver genoeg. "Teleurstellend", worden delen uit het plan zelfs genoemd. "Het plan creÃ«ert het beeld dat Tata Steel slechts de maatregelen gaat nemen die het al had moeten nemen om geen overlast te veroorzaken."</p>
<p>De provincie vindt het plan daarnaast te weinig concreet. "De gepresenteerde maatregelen bieden nog onvoldoende inzicht op de te bereiken doelen. Wat gaan de beoogde maatregelen opleveren en langs welke meetlat worden de bereikte resultaten beoordeeld?"</p>
<h2>Zorgen bij omwonenden</h2>
<p>De provincie is niet de enige die zich zorgen maakt. Omwonenden zijn al langere tijd ontevreden met hoe het eraan toegaat bij Tata Steel. Ze maken zich zorgen om de grafietregens. Geregeld dwarrelen deeltjes grafiet neer in Beverwijk, Velsen, Heemskerk en Wijk aan Zee. Uit onderzoek van het RIVM bleek dat er zware metalen in de grafietregens zitten.</p>
<p>Er zijn vooral zorgen over de gezondheid van kinderen die buitenspelen. "Voor de metalen lood, mangaan en vanadium is de geschatte blootstelling voor jonge kinderen zodanig dat dit ongewenst is voor de gezondheid", stelt het RIVM in het rapport.</p>
<h2>Twijfels over haalbaarheid ambities</h2>
<p>Noord-Holland hoopt dat Tata Steel nog eens kritisch naar het plan gaat kijken. Doel moet volgens de provincie zijn om uiterlijk in 2050 te voldoen aan de normen van de Wereldgezondheidsorganisatie. "Wij twijfelen of met het plan zoals door u gepresenteerd, deze ambities haalbaar zijn en willen u vragen dit in overweging te nemen."</p>
<p>Tata Steel laat in een reactie aan NH Nieuws weten de brief te hebben gelezen. "We vinden het goed dat er nu een reactie is. Het biedt voldoende aanknopingspunten om in constructief overleg de roadmap verder vorm te geven en de maatregelen uit te voeren."</p>
