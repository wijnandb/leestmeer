---
layout: post
title: "Duncan Laurence is (nog) relaxed: 'Ik kijk niet bij de bookmakers'"
date: Tue, 14 May 2019 17:27:30 +0200
category: nieuws
externe_link: "https://nos.nl/l/2284607"
feature_image: "https://nos.nl/data/image/2019/05/14/549905/1008x567.jpg"
---

<p>Twee dagen voordat hij voor het eerst écht in actie komt op het Eurovisie Songfestival, zit Duncan Laurence er kalmpjes bij. Hij staat hoog op de favorietenlijstjes voor de winst, maar zelf kijkt hij naar eigen zeggen niet op de sites van de wedkantoren. "Het interesseert me wel, maar ik focus me op de muziek", zegt hij in Tel Aviv.</p>
<p>Verslaggever Martijn van der Zande sprak met Duncan over de naderende halve finale en zijn niet geheel vlekkeloze repetities:</p>
<p>"Plek één geeft een bepaalde druk, maar eigenlijk is het alleen maar positieve druk. Het is een heel groot compliment, omdat mensen zouden willen zien dat je gaat winnen. Als je meedoet aan het Eurovisie Songfestival, is dat hetgeen waar je van droomt."</p>
<h2>Hoe zit het met de lichtbal?</h2>
<p>Het is de bedoeling dat donderdag bij de halve finale er een lichtbal boven de piano van Duncan hangt. Dat ging bij de tweede repetitie niet helemaal vlekkeloos. "Op de een of andere manier beschouwen we in Nederland een repetitie niet meer als een repetitie, maar het moment van het optreden", zegt Duncan. "Een repetitie is een repetitie."</p>
<p>Duncan treedt donderdag bij de tweede halve finale als zestiende van de achttien op. "Ik hoop dat ik kalm aantreed", vertelt hij. "Ik heb nog steeds het gevoel dat ik in mijn arm moet knijpen, dat ik dit mag meemaken. Dat is fantastisch. Het is de start van mijn carrière en dat ik zo die carrière kan starten, is echt te gek."</p>
<p>Vanavond is al de eerste halve finale. Die is vanaf 21.00 uur te zien op NPO 1.</p>
