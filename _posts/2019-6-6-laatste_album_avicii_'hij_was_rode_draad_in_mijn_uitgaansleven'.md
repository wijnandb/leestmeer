---
layout: post
title: "Laatste album Avicii: 'Hij was rode draad in mijn uitgaansleven'"
date: Thu, 06 Jun 2019 19:35:17 +0200
category: buitenland
externe_link: "http://feeds.nos.nl/~r/nosnieuwsbuitenland/~3/joxi1xUItQA/2287910"
feature_image: "https://nos.nl/data/image/2018/08/28/496195/1008x567.jpg"
---

<p>Ruim een jaar na de dood van dj en producer Avicii (doopnaam: Tim Bergling) is vandaag diens nieuwe album TIM verschenen. Het album is na Avicii's dood afgemaakt door songwriters met wie de Zweed eerder samenwerkte.</p>
<p>Onder anderen Coldplay-zanger Chris Martin, rapper Aloe Blacc en de band Imagine Dragons hebben een bijdrage geleverd. TIM telt twaalf nummers. "Ze hebben geprobeerd zo dicht mogelijk bij zijn visie te blijven", zei de familie in april. Avicii had het album al bijna af toen hij overleed.</p>
<p>TIM is het derde studioalbum van de dj. In 2015 bracht hij voor het laatst een album uit, Stories. Op verschillende plekken in de wereld waren de afgelopen dagen sneakpreviews te horen van de plaat. Ook zijn enkele nummers onlangs al uitgebracht, waaronder SOS en Tough Love.</p>
<p>In het onderstaande filmpje leggen de makers het verhaal achter het album uit</p>
<p>Avicii startte zijn muziekcarrière in 2008, toen hij de soundtrack van een computerspel remixte. Daarna werkt hij samen met bekende dj's als Tiësto en Sebastian Ingrosso. Met zijn track Levels brak hij wereldwijd door. In 2015 stond hij op Pinkpop.</p>
<p>Avicii had het moeilijk met zijn roem. Hij stortte in, maakte een comeback, maar bleef kampen met gezondheidsproblemen. In 2014 schrapte hij een tournee vanwege een alvleesklierontsteking, deels veroorzaakt door overmatig alcoholgebruik. Uiteindelijk besloot hij om te stoppen met touren. Wel bleef hij muziek maken.</p>
<p>Op 20 april 2018 werd bekend dat Bergling was overleden in Muscat, de hoofdstad van Oman. Zijn doodsoorzaak is nooit officieel bekendgemaakt. De familie bracht in een statement naar buiten dat hij "rust wilde vinden".</p>
<p>Springerig en wild </p>
<p>Yoeri Leeflang is radio-dj bij 3FM en KX Radio. Al vanaf zijn puberteit is hij groot fan en hij kon niet wachten om het nieuwe album te horen. ''Hij was de rode draad in mijn uitgaansleven. In het begin was het echt electronical dance music, jong, springerig en wild, maar de muziek van Avicii werd - net als ik - ouder en volwassener.</p>
<p>Die ontwikkeling is ook te horen op de laatste plaat van Avicii: ''Het is weer breder en vernieuwender dan de vorige plaat. Je hoort op het album duidelijk invloeden en tonen uit het Midden-Oosten, iets dat we in het Westen niet goed kennen. Zo weet hij weer twee werelden samen te smelten.''</p>
<p>Over de verschillende artiesten die meewerkten aan het album, zegt Leeflang: "Ze hebben zijn sound gerespecteerd. Ik denk dat hij het zo gewild zou hebben."</p>
<p>Avicii's teksten vindt hij niet heel zwaar. ''Iedereen verwachtte een diepere en beladen boodschap, je associeert zijn teksten nu ook sneller met de problemen die hij had. Maar de balans tussen muziek en de boodschap overbrengen is in stand gehouden.''</p>
<h2>Bruggenbouwer</h2>
<p>Leeflang noemt zijn idool eerder een bruggenbouwer dan een grondlegger in de muziekwereld. "Hij combineerde twee stijlen, namelijk akoestisch en elektronisch; een totaal nieuw genre."</p>
<p>Zal dit album echt het laatste zijn? ''Er zal vast nieuw materiaal zijn, en hoewel ik als fan hoop op een dag weer nieuwe muziek te horen van Avicii, hoop ik ook dat dit het laatste is. Zodat het niet zijn eigenheid verliest.''</p>
<p>De opbrengst van het nieuwe album van Avicii gaat naar de Tim Bergling Foundation, die is opgezet door zijn familie. De stichting richt zich op steun aan mensen en organisaties die zich bezighouden met zelfmoordpreventie en de aanpak van psychische problemen.</p><img src="http://feeds.feedburner.com/~r/nosnieuwsbuitenland/~4/joxi1xUItQA" height="1" width="1" alt=""/>
