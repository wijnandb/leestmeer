---
layout: post
title: "Busje botst tegen Merkels vliegtuig, vijfde pechgeval"
date: Mon, 13 May 2019 22:37:12 +0200
category: nieuws
externe_link: "https://nos.nl/l/2284496"
feature_image: "https://nos.nl/data/image/2019/05/13/549769/1008x567.jpg"
---

<p>Op het vliegveld van Dortmund is een busje tegen het regeringstoestel van bondskanselier Merkel aangereden. Dat gebeurde volgens Duitse media zonder kwade bedoelingen. Integendeel: een medewerker van de luchthaven die uit enthousiasme een foto van het vliegtuig wilde maken, zou vergeten zijn de handrem van het busje aan te trekken. Dat botste vervolgens tegen de romp. Op dat moment zaten er drie bemanningsleden in het toestel. Merkel zelf was niet aan boord. </p>
<p>De voorruit van het busje ging bij het incident aan diggelen. De schade aan het vliegtuig wordt nog onderzocht. Het kon vanmiddag in ieder geval niet meer opstijgen; Merkel is per helikopter verder gereisd.</p>
<h2>Vaker panne</h2>
<p>Het incident komt op een heel slecht moment voor de Duitse luchtmacht. De divisie die verantwoordelijk is voor vluchten van vooraanstaande politici heeft keer op keer te maken met tegenslag. Inmiddels staan vijf van de zes regeringstoestellen aan de grond.</p>
<p>Meerdere ministers zijn dit jaar al gestrand door technische problemen. Vorige maand ging het nog bijna mis toen een vip-toestel van de luchtmacht vanwege besturingsproblemen een noodlanding maakte in Berlijn. Bij de landing raakten beide vleugels de grond. De schade aan de Global 5000, hetzelfde type als dat vandaag beschadigd raakte, liep in de miljoenen.</p>
