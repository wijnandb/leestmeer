---
layout: post
title: "Wedstrijdleiding ontneemt Verstappen poleposition in Mexico"
date: Sat, 26 Oct 2019 21:04:45 +0200
categories: 
- sport 
- autosport 
externe_link: "https://nos.nl/l/2307784"
feature_image: "https://nos.nl/data/image/2019/10/26/587680/1008x567.jpg"
aantal: 336
unieke: 210
bron: "NOS"
---

<p>Een paar uur na zijn uitmuntende kwalificatie voor de Grand Prix van Mexico is Max Verstappen zijn poleposition kwijtgeraakt. De Nederlander van Red Bull kreeg een gridstraf van drie plaatsen, omdat hij in de laatste ronde van de kwalificatie geen gas terugnam nadat Valtteri Bottas vlak voor de finish was gecrasht.</p>
<p>Verstappen had op dat moment al de snelste tijd neergezet met 1.14,910, maar was in zijn afsluitende ronde nog net iets sneller (1.14,758). Hij gaf in de persconferentie ruiterlijk toe dat hij de gecrashte Bottas wel had gezien, maar geen snelheid had geminderd. En dat terwijl er al met de gele waarschuwingsvlag werd gezwaaid. Zijn eerlijkheid brak hem later op.</p>
<h2>Tekst en uitleg</h2>
<p>Verstappen moest zich bij de stewards melden om tekst en uitleg te geven. Doorgaans staat er een sanctie op het negeren van de gele vlag. Dat gebeurde nu ook. Naast de gridstraf kreeg hij ook twee strafpunten op zijn rijderslicentie.</p>
<p>Verstappen, die eerder dit seizoen in Hongarije zijn eerste pole in de Formule 1 veroverde, troefde in de kwalificatie op het Aut√≥dromo Hermanos Rodriguez aanvankelijk de Ferrari's van Charles Leclerc en Sebastian Vettel af. Hij noteerde in zijn eerste tijdronde in het derde en laatste deel van de kwalificatie 1.14,910. Daar kwam later niemand meer aan, waarmee de verrassing een feit leek.</p>
<p>In de slotseconden van de kwalificatie deden Leclerc, Vettel en wereldkampioen Lewis Hamilton nog een vergeefse poging daaronder te duiken. Valtteri Bottas schakelde zichzelf uit door uit de bocht te vliegen. Verstappen kwam als laatste over de streep en bleek nog sneller dan in zijn eerste tijdronde in Q3 (1.14,758).</p>
<p>"Om hier pole te pakken, is fantastisch. Ferrari is heel erg snel op de rechte stukken en dat ik dan toch op pole sta, is geweldig. Je verwacht dit niet, maar je hoopt er toch op. Het wordt een andere race dan vorig jaar, toen ik op P2 startte", zei de euforische Nederlander direct na zijn optreden. Ruim drie uur later was de blijdschap weg. Verstappen start zondag van P4.</p>
