---
layout: post
title: "Goud handboogschutter Schloesser op Europese Spelen"
date: Thu, 27 Jun 2019 16:06:24 +0200
category: sport
externe_link: "https://nos.nl/l/2290937"
feature_image: "https://nos.nl/data/image/2019/02/28/533792/1008x567.jpg"
---

<p>Boogschutter Mike Schloesser heeft bij de Europese Spelen in Minsk goud veroverd op het onderdeel compound. Hij was in een spannende eindstrijd Gilles Seywert uit Luxemburg met één puntje verschil de baas: 145-144.</p>
<p>Schloesser (nummer één van de wereld) en Seywert (42ste) waren bij de WK al voor de strijd om de medailles klaar. Beiden verloren een shoot-off ondanks een tien; hun pijl was net wat verder van het midden van de roos geland dan de pijl van hun tegenstander.</p>
<p>Nu begon Seywert met drie tienen, maar Schloesser nam het initiatief over en had aan drie negens in het laatste end genoeg voor het goud.</p>
<p>Op het olympische nummer recurve greep Steve Wijler net naast de gouden medaille. In een bloedstollende finale redde de Limburger het net niet tegen de Italiaan Mauro Nespoli: 4-6 (28-28, 26-27, 28-28, 27-26, 28-30).</p>
<p>Wijler en Nespoli werden beiden al eens Europees kampioen, wonnen beiden al eens WK-goud in de landenwedstrijd en staan op de wereldranglijst respectievelijk derde en vierde.</p>
<p>Bij de WK in Den Bosch twee weken terug werd Wijler verrassend uitgeschakeld in de tweede ronde en werd Nespoli vierde. In Minsk maakten ze er een spannende finale van, die na 24 pijlen volledig in balans was (109-109). In de laatste set drukte Nespoli door met drie tienen.</p>
