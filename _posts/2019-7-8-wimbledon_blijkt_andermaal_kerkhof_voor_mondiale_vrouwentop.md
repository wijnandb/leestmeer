---
layout: post
title: "Wimbledon blijkt andermaal kerkhof voor mondiale vrouwentop"
date: Mon, 08 Jul 2019 15:39:41 +0200
category: sport
externe_link: "https://nos.nl/l/2292605"
feature_image: "https://nos.nl/data/image/2019/07/08/562114/1008x567.jpg"
---

<p>Wimbledon blijkt de huidige top van het vrouwentennis slecht te liggen. Voor het tweede jaar op rij is de topvijf van de plaatsingslijst al voor de kwartfinales uitgeschakeld.</p>
<p>Ashleigh Barty (de mondiale nummer één) en Karolína Plisková (nummer drie van de wereld) gingen in de achtste finales onderuit en voegden zich bij Naomi Osaka, Kiki Bertens en Angelique Kerber, die in een eerder stadium al ten onder gingen op het Londense gras.</p>
<p>Bij de overige drie grandslamtoernooien haalde tot nu toe altijd minimaal één speelster van de topvijf van de plaatsingslijst de kwartfinales.</p>
<p>Ook Petra Kvitová kon zich niet aan de malaise onttrekken. De tweevoudig winnares (2011 en 2014) verloor met 6-4, 2-6, 4-6 van de Britse Johanna Konta.</p>
<h2>Fitte Serena Williams in vorm</h2>
<p>In tegenstelling tot het bovengenoemde zestal is de vorm van zevenvoudig winnares Serena Williams wel groeiende. De 37-jarige Amerikaanse ondervond in de vierde ronde geen hinder van de Spaanse Carla Suárez Navarro: 6-2, 6-2.</p>
<p>Williams liet na afloop weten dat ze vooral zeer tevreden is over haar fysieke gesteldheid. "Ik kan nu gewoon mijn eigen spel spelen, zonder dat ik rekening hoef te houden met pijntje of iets dergelijks. "In de kwartfinale treft Williams haar landgenote Alison Riske.</p>
<p>Barbora Strýcová, die in de derde ronde Bertens de baas was, bereikte voor de tweede keer in haar loopbaan de kwartfinales op Wimbledon.</p>
<p>De Tsjechische versloeg de Belgisch Elise Mertens, die in Londen voor het eerst in de achtste finales stond, in drie sets: 6-4, 5-7, 2-6.</p>
<p>Strýcová was niet de enige Tsjechische die de kwartfinales haalde. De partij tussen haar landgenoten Karolína Muchova en Karolina Plisková draaide uit op een marathonpartij.</p>
<p>Na bijna drieënhalf uur spelen kwam Muchova verrassend als sterkste bovendrijven, waardoor de nummer drie van de wereldranglijst haar koffers kon pakken: 4-6, 7-5, 13-11.</p>
<p>Jelina Svitolina, de nummer acht van de wereld, versloeg Petra Martic in de strijd voor een plaats in de kwartfinales.</p>
