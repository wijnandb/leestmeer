---
layout: post
title: "Wat kan Nederland leren van deze wereldkampioen elektrisch rijden?"
date: Sat, 26 Oct 2019 09:00:01 +0200
category: nieuws
externe_link: "https://nos.nl/l/2307701"
feature_image: "https://nos.nl/data/image/2019/10/26/587517/1008x567.jpg"
aantal: 406
unieke: 252
bron: "NOS"
---

<p>Nergens ter wereld rijden gemiddeld zoveel elektrische en hybride auto's als in Noorwegen. Ruim één op de tien Noren heeft inmiddels een stekkerauto. Ter vergelijking: hier heeft minder dan één op de vijftig Nederlanders een elektrische of plug-in hybride auto.</p>
<p>De verwachting is dat elektrisch rijden in Noorwegen alleen maar populairder zal worden: meer dan de helft van de verkochte auto's is nu elektrisch. En vanaf 2025 moet dat van de Noorse overheid honderd procent zijn.</p>
<p>Wat is het geheim van het succes van het elektrisch rijden in Noorwegen?</p>
<p>Het feit dat elektrische auto's zo goed verkopen in Noorwegen heeft een simpele reden: kopers genieten enorme voordelen ten opzichte van brandstofauto's. Zo vervallen de belastingen op gewicht en de uitstoot van schadelijke stoffen. Zelfs de btw vervalt. Daarnaast mogen elektrische auto's op de busbaan rijden en krijgen bestuurders korting op de tolwegen en veerboten.</p>
<p>Deze voordelen waren er niet geweest zonder Buddy Electric, een Noorse autofabrikant. Het bedrijf lobbyde samen met andere partijen voor voordelen voor elektrisch rijden bij de overheid. Gevolg: de verkoop van elektrische auto's steeg. Maar met het succes groef het bedrijf wel zijn eigen graf. Betere auto's met concurrerende prijzen verschenen op de markt en verdreven Buddy Electric naar de achtergrond. In 2014 werd de auto uit productie gehaald.</p>
<p>Eén van de redenen voor de Noorse regering om de voordelen op elektrisch rijden in leven te houden is om aan de klimaatdoelen te voldoen. "In het begin zijn de kosten natuurlijk hoog, maar die kosten worden minder naarmate elektrische auto's goedkoper worden. De transportsector moet ook bijdragen om aan de klimaatverplichtingen te voldoen", licht Allan Ellingsen, staatssecretaris van Transport, toe.</p>
<p>Noorwegen mag dan wel op kop lopen met elektrisch rijden en zo klimaatdoelen willen halen, ironisch genoeg is het land ook de grootste olieproducent van Europa. Onlangs nog werd een enorm, nieuw olieveld in productie genomen, waaruit de Noren komende decennia miljarden aan olie zullen oppompen.</p>
<p>Toch is dit geen vreemde paradox, vindt Egil Tjaland, hoofd van de faculteit Olie- en Aardwetenschappen aan de Technisch-Natuurwetenschappelijke Universiteit van Noorwegen. "Onze elektriciteit is altijd al groen geweest. Overal om ons heen zijn we met vergroening bezig. Olie heeft ons veel inkomsten bezorgd. Die inkomsten kunnen we gebruiken om in groene energie te investeren. Dit is het beste van twee werelden samen."</p>
<p>Wil je meer zien en weten over elektrisch rijden? Nieuwsuur heeft een speciale afspeellijst op YouTube aan dit onderwerp gewijd: Inpluggen of Doorpuffen.</p>
