---
layout: post
title: "Ploegleider Engels achterhaalt oorzaak valpartij: 'Kinderzwembad is stukgegaan'"
date: Sat, 24 Aug 2019 22:29:20 +0200
categories: 
- sport 
- wielrennen 
externe_link: "https://nos.nl/l/2298843"
feature_image: "https://nos.nl/data/image/2019/08/24/572291/1008x567.jpg"
---

<p>Ze hadden het zich heel anders voorgesteld, de renners en ploegleiders van Jumbo-Visma. Als een van de favorieten voor de dagzege begon de Nederlandse formatie aan de ploegentijdrit van de Vuelta, maar halverwege ging het mis.</p>
<p>"We reden een rotonde op die onder droge omstandigheden al gevaarlijk is, maar daar lag ineens een stroom water", vertelt ploegleider Addy Engels in Langs de Lijn op NPO Radio 1.</p>
<p>"De meeste ploegen reden over een droge weg. Opeens was het nat en vlak daarna schoven ze weg. Dan is het niet te houden."</p>
<p>Engels was bij de organisatie gaan informeren hoe het incident had kunnen gebeuren. "De Vuelta-organisatie is bij het huis geweest waar het water vandaan kwam. Dat staat op vijfhonderd meter van het parcours, op een steile helling die recht naar de rotonde loopt. Daar was een kind aan het spelen in een plastic zwembad en dat is stukgegaan. Daardoor kwam al dat water ineens naar beneden."</p>
<p>Bekijk hier de beelden van de val van Jumbo-Visma:</p>
<p>Kopman Primoz Roglic en Steven Kruijswijk hebben in het algemeen klassement meteen al een achterstand van veertig seconden opgelopen op rodetruidrager Miguel Ángel López. Het zal de strategie in de eerstvolgende etappes niet veranderen, zegt Engels.</p>
<p>"We moeten eerst zorgen dat we hiervan bekomen. Bij het eerste belangrijke meetpunt moeten we er staan, maar dat was ook zo als we gewonnen hadden."</p>
<p>Engels doelt op komende woensdag, als de eerste bergetappe op het programma staat, een rit met een aankomst op een klim van de eerste categorie.</p>
<h2>'Veertig seconden is niet niks'</h2>
<p>"We krijgen de tijdrit in Pau (etappe tien op 3 september, red.) ook nog. Dat wordt een heel belangrijke dag. Normaal wil je dan een gat slaan, nu moeten we tijd goedmaken. Die veertig seconden, die tellen. En dat is niet niks."</p>
<p>Vier van de zeven renners die nog bij elkaar waren gingen onderuit. Naast Roglic en Kruijswijk lagen ook Lennard Hofstede en Neilson Powless op het asfalt.</p>
<p>De schade bij de renners valt op het eerste gezicht mee, volgens Engels. "Je bent niet ongehavend, maar het lijken vooralsnog schaafwonden te zijn. Een nacht slapen moet uitwijzen hoe erg het echt is."</p>
<h2>Harde val voor UAE</h2>
<p>Ook bijna alle renners van UAE, de ploeg van toptalent Tadej Pogacar en sprinter Fernando Gaviria, gingen lelijk onderuit. Beelden daarvan werden door de ploeg op Twitter gedeeld:</p>
