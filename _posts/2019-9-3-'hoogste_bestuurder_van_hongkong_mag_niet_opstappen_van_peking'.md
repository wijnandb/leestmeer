---
layout: post
title: "'Hoogste bestuurder van Hongkong mag niet opstappen van Peking'"
date: Tue, 03 Sep 2019 04:09:43 +0200
category: buitenland
externe_link: "http://feeds.nos.nl/~r/nosnieuwsbuitenland/~3/CnodoZyCTaA/2300109"
feature_image: "https://nos.nl/data/image/2019/09/03/574571/1008x567.jpg"
---

<p>De hoogste bestuurder van Hongkong, Carrie Lam, zou het liefst aftreden, maar mag dat niet van de Chinese regering in Peking. Dat meldt persbureau Reuters op basis van een gelekte geluidsopname waarin Lam een groep zakenmensen toespreekt.</p>
<p>"Als ik de keuze had", zei ze vorige week op een besloten bijeenkomst, "zou ik onmiddellijk opstappen nadat ik mij had verontschuldigd." De uitspraak bevestigt volgens Reuters het vermoeden dat niet zij, maar Peking bepaalt hoe er wordt omgegaan met de protesten in Hongkong.</p>
<p>In het geluidsfragment is zo nu en dan te horen dat Lam emotioneel wordt. Ook vertelt ze dat ze slechts "zeer beperkte" ruimte heeft om de politieke crisis waarin de voormalige Engelse kolonie verkeert op te lossen.</p>
<p>In een reactie op de uitgelekte opnames ontkent Lam dat ze serieus overwogen heeft om af te treden: "Ik heb er niet eens over nagedacht om dit te bespreken met de Chinese regering. Als ik zou willen aftreden, is dat mijn eigen keuze."</p>
<h2>'Stootbumper'</h2>
<p>Volgens correspondent Sjoerd den Daas bevindt Lam zich in een lastige spagaat: "Ze moet aan de ene kant Peking tevreden houden en aan de andere kant moet ze de Hongkongers tegemoet komen en de bedrijven paaien, zodat die zaken blijven doen in Hong Kong."</p>
<p>Den Daas denkt dat Lam in haar ontmoeting met de groep zakenmensen de waarheid sprak: "Als je kijkt naar de woorden die ze daar achter gesloten deuren gebruikt heeft, dan ben ik geneigd dat verhaal te geloven."</p>
<p>Den Daas denkt dat het goed mogelijk is dat China Lam tegenhoudt om op te stappen: "Als zij weg is, dan is de stootbumper tussen de Hongkongers en de centrale overheid helemaal weg. Dan zou de woede zich direct richting Peking kunnen keren en daarvoor is men doodsbang in de hoofdstad."</p>
<h2>Geen militair ingrijpen</h2>
<p>Volgens Lam is het onwaarschijnlijk dat Peking het Volksbevrijdingsleger naar Hongkong stuurt om ervoor te zorgen dat de rust is teruggekeerd op 1 oktober, een belangrijke feestdag in China. "China vindt zijn internationale reputatie erg belangrijk", aldus de regeringsleider. "Ze weten dat de prijs te hoog is."</p>
<p>De betogingen in Hongkong zijn hun veertiende week ingegaan, maar vandaag is het er nog vrij rustig. Er zijn nog steeds studentenstakingen, maar escalaties zoals afgelopen weekend zijn tot nu toe uitgebleven.</p>
<p>Eerder meldde Reuters al dat Lam een omstreden uitleveringswet wilde intrekken, maar dat dit niet mocht van Peking. De Chinese regering ontkent dit. Het wetsvoorstel is wel uitgesteld.</p>
<p>De betogingen in Hongkong begonnen vanwege het wetsvoorstel dat de uitlevering van Hongkongse verdachten aan China mogelijk moet maken.</p>
<p>Inmiddels zijn de protesten uitgegroeid tot bredere demonstraties, bedoeld om de politieke vrijheden van Hongkongers te behouden. De protestbeweging eist dat aanklachten tegen betogers komen te vervallen. Ook willen velen nieuwe verkiezingen.</p>
<p>In deze video wordt uitgelegd waarom de relatie tussen Hongkong en China onder hoogspanning staat:</p><img src="http://feeds.feedburner.com/~r/nosnieuwsbuitenland/~4/CnodoZyCTaA" height="1" width="1" alt=""/>
