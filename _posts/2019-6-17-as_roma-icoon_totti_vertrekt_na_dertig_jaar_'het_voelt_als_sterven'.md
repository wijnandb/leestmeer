---
layout: post
title: "AS Roma-icoon Totti vertrekt na dertig jaar: 'Het voelt als sterven'"
date: Mon, 17 Jun 2019 21:36:30 +0200
category: sport
externe_link: "https://nos.nl/l/2289469"
feature_image: "https://nos.nl/data/image/2019/06/17/557360/1008x567.jpg"
---

<p>Francesco Totti heeft na dertig jaar de deur bij AS Roma achter zich dichtgeslagen. Clubicoon Totti was na zijn actieve loopbaan in 2017 toegetreden tot de directie, maar heeft zijn functie neergelegd uit onvrede met het beleid bij Roma.</p>
<p>De 42-jarige Totti deed zijn verhaal tijdens een persconferentie die ruim een uur duurde en waarbij de emoties af en toe hoog opliepen. "Ik had gehoopt dat deze dag nooit zou komen, maar vandaag is deze verschrikkelijke dag aangebroken", sprak Totti.</p>
<p>De clublegende kwam in 1989 bij de jeugdopleiding van Roma. Vier jaar later maakte hij als 16-jarige zijn debuut in het eerste elftal. Totti speelde 785 wedstrijden voor de club, waarin hij 307 doelpunten maakte. In 2001 werd hij kampioen met Roma en hij won ook twee keer de Italiaanse beker.</p>
<p>"Dit is veel erger dan mijn afscheid als speler", zei Totti. "Weggaan bij Roma voelt als sterven."</p>
<h2>Totti wilde Ziyech</h2>
<p>Totti leefde al geruime tijd in onmin met de Amerikaanse eigenaar en voorzitter van Roma, James Pallotta. "Ik werd keer op keer buitengesloten als er beslissingen werden genomen. Pallotta heeft zich omringd met de verkeerde mensen en luistert alleen naar hen."</p>
<p>Hij noemde als voorbeeld de komst, afgelopen zomer, van Javier Pastore van Paris Saint-Germain. Totti had liever gezien dat Hakim Ziyech naar Rome was gekomen, zo maakte hij tijdens de persconferentie duidelijk. Maar er werd niet naar Totti geluisterd en de transfer van de Ajacied ging op het laatste moment niet door.</p>
<p>Totti benadrukte dat hij een terugkeer bij Rome niet uitsluit. "Ik zeg tot ziens en niet vaarwel. Op dit moment sla ik een andere weg in. Maar als een andere eigenaar een beroep op me doet, sta ik weer klaar."</p>
