---
layout: post
title: "Jumbo-Visma is het roze kwijt: 'Dat probeerden we een beetje te plannen'"
date: Thu, 16 May 2019 20:03:13 +0200
category: sport
externe_link: "https://nos.nl/l/2285012"
feature_image: "https://nos.nl/data/image/2019/05/16/550517/1008x567.jpg"
---

<p>Om de schouders van wielrenner Primoz Roglic zit geen roze trui meer, maar diezelfde schouders haalt Roglic daar net zo makkelijk over op. Het was een ingecalculeerd en eigenlijk ook wel gewenst verlies, zo bleek, want bij het bezit van de leiderstrui komt aardig wat poespas kijken.</p>
<p>"Hij heeft van die trui kunnen genieten en Primoz staat graag op het podium", zegt ploegleider Jan Boven. "Maar het kost ook wel tijd, elke dag de dopingcontrole en een persconferentie."</p>
<p>"Dus als er een situatie zou ontstaan waarin we de trui zouden kunnen verliezen, was die voor ons niet heel ongunstig", omschrijft Boven het voorzichtig. Of wat stelliger: "Dit was wat we een klein beetje probeerden te plannen."</p>
<p>Al voorafgaand aan de zesde etappe liet de Nederlandse formatie doorschemeren dat ze de trui weleens kwijt konden raken. Bijvoorbeeld wanneer een grote groep aanvallers een riante voorsprong zou pakken. En zo geschiedde.</p>
<p>Dertien renners, onder wie Valerio Conti die maar twee minuten toegaf in het klassement, kregen de ruimte. Niet in de laatste plaats omdat Roglic aan het begin van de etappe onderuit was gegaan.</p>
<p>"Er vielen wat jongens en ik kon het niet ontwijken", zegt de Sloveen laconiek. "Ik viel op mijn kont, maar gelukkig is dat alles. Dat komt waarschijnlijk wel goed."</p>
<p>Het verlies van de trui doet Roglic niet veel. "We bekeken het dag voor dag. Dit was een dag met een sterke ontsnapping, het had ons te veel energie gekost als we ze hadden willen terugpakken."</p>
<p>"We hebben altijd gezegd dat het ons geen energie moest kosten", zegt Boven en daar sluit renner Koen Bouwman zich bij aan. "Het belangrijkste is dat Roglic gezond blijft en die trui in Verona weer aan heeft."</p>
<p>Bekijk hier de samenvatting van de zesde etappe:</p>
