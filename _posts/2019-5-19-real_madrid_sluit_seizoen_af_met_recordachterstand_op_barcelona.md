---
layout: post
title: "Real Madrid sluit seizoen af met recordachterstand op Barcelona"
date: Sun, 19 May 2019 14:08:52 +0200
categories: 
- sport 
- voetbal 
externe_link: "https://nos.nl/l/2285391"
feature_image: "https://nos.nl/data/image/2019/05/19/551129/1008x567.jpg"
---

<p>Een thuisnederlaag tegen Real Betis (0-2) en een recordaantal van negentien punten achterstand op aartsrivaal Barcelona; het bedroevende La Liga-seizoen van Real Madrid eindigde zondag in stijl.</p>
<p>Nooit eerder was Real zoveel zwakker dan Barcelona over een heel seizoen. Het gat had zelfs nog twee punten groter kunnen zijn, als de Catalanen zondagavond hadden gewonnen bij Eibar, maar zover kwam het niet (2-2).</p>
<h2>Twaalf nederlagen</h2>
<p>De zeperd van Real tegen Betis was al de twaalfde competitienederlaag van dit seizoen. Ook onder meer degradanten Girona en Rayo Vallecano, laagvliegers Levante en Real Valladolid, Barcelona (2x) en Real Sociedad (2x) dienden Real Madrid een nederlaag toe.</p>
<p>Verspreid over alle competities verloor Real zelfs achttien wedstrijden, het hoogste aantal sinds 1995/1996. Als titelverdediger in de Champions League werd de 'Koninklijke' in de achtste finales overklast door Ajax, dat in Madrid met 4-1 won.</p>
<h2>Uitgefloten door eigen fans</h2>
<p>Tegen Betis incasseerde Real treffers van Loren Morón, op aangeven van oud-PSV'er Andrés Guardado, en invaller Jesé (ex-Real). De Madrileense sterren werden in eigen stadion uitgefloten door de morrende fans.</p>
<p>Barcelona kwam een miskleun van Jasper Cillessen, de doelman die normaliter reserve is maar nu wedstrijdritme mocht opdoen voor de bekerfinale, nog wel te boven, maar winnen zat er niet in voor de Catalanen. Lionel Messi poetste de 1-0 van Marc Cucurella weg met twee treffers, waarna Pablo De Blasis nog een keer toesloeg namens Eibar: 2-2. </p>
