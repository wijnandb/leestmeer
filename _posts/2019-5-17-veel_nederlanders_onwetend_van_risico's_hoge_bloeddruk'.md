---
layout: post
title: "Veel Nederlanders onwetend van risico's hoge bloeddruk'"
date: Fri, 17 May 2019 06:00:02 +0200
category: nieuws
externe_link: "https://nos.nl/l/2285053"
feature_image: "https://nos.nl/data/image/2019/05/17/550568/1008x567.jpg"
---

<p>Veel Nederlanders weten niet dat zij een hoge bloeddruk hebben en daardoor een hoger risico lopen op hart- en vaatziekten. Volgens de Hartstichting gaat het om 40 procent van de mensen die een hoge bloeddruk hebben of medicijnen daartegen nemen tussen de 30 en 70 jaar oud.</p>
<p>Op dit moment lijden zo'n 1,4 miljoen Nederlanders aan hart- of vaatziekten. De Hartstichting verwacht dat er tot 2030 een half miljoen patiÃ«nten bij zullen komen.</p>
<h2>Vaak geen klachten</h2>
<p>"Mensen gaan vaak pas naar de dokter als ze klachten hebben", zegt huisarts David Smeekes, die werkt bij de Hartstichting. "Maar bij een hoge bloeddruk heb je die vaak niet. Terwijl er ongemerkt wel schade kan ontstaan, bijvoorbeeld aan je bloedvaten, hart en hersenen. Dit kan leiden tot een hartinfarct, beroerte of hartfalen."</p>
<p>Daarom wil hij dat het meten van de bloeddruk net zo normaal wordt als bijvoorbeeld de halfjaarlijkse tandartscontrole. "De enige manier om erachter te komen of je bloeddruk gezond is, is door deze te meten. Er is nog steeds een grote groep mensen die niet weet wat zijn of haar bloeddrukwaarden zijn."</p>
<h2>Meetlocaties</h2>
<p>Met een publiekscampagne wil de Hartstichting mensen oproepen regelmatig hun bloeddruk te laten meten, ook als zij zich gezond voelen. Tussen 27 mei en 8 juni richt de Hartstichting meetlocaties in bij openbare locaties, zoals bibliotheken en supermarkten. Ook kunnen mensen daar adviezen krijgen over een gezonde leefstijl.</p>
<p>Volgens de stichting kunnen mensen met een hoge bloeddruk zelf veel doen om die te verlagen. Zo heeft stoppen met roken bijvoorbeeld veel effect. Andere adviezen zijn om meer te bewegen, gewicht te verliezen en minder zout te eten. De Hartstichting denkt dat jaarlijks 6000 nieuwe gevallen van hart- en vaatziekten en 1500 sterfgevallen voorkomen kunnen worden als de bloeddruk van de hele Nederlandse bevolking met 2 mmHg daalt.</p>
