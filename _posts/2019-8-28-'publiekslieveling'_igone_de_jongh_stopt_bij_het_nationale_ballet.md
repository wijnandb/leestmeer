---
layout: post
title: "'Publiekslieveling' Igone de Jongh stopt bij Het Nationale Ballet"
date: Wed, 28 Aug 2019 17:48:37 +0200
category: cultuur
externe_link: "https://nos.nl/l/2299338"
feature_image: "https://nos.nl/data/image/2019/08/28/573146/1008x567.jpg"
---

<p>Igone de Jongh, eerste solist van Het Nationale Ballet, neemt na 24 jaar afscheid van het gezelschap. De 39-jarige De Jongh begon haar carrière in Amsterdam in 1996 in de laagste rang. Ze bracht het in 2003 tot de eervolle positie van eerste solist. Sindsdien heeft ze vrijwel alle hoofdrollen gedanst in het klassiek ballet.</p>
<p>Op 31 oktober danst De Jongh in Amsterdam haar laatste voorstelling met de vrouwelijke titelrol in Romeo en Julia, een van de rollen waarmee ze veel succes oogstte. Ze werkte in haar loopbaan nauw samen met choreograaf Hans van Manen.</p>
<p>Bij het grote publiek werd ze bekend als jurylid van het tv-programma Dance, Dance, Dance dat tussen 2015 en 2018 was te zien bij RTL 4.</p>
<h2>'Vertrek op het hoogtepunt'</h2>
<p>De ballerina noemt in een toelichting op haar afscheid Het Nationale Ballet "het mooiste gezelschap van de wereld." De Jongh: "Het voelt vreemd, maar tegelijkertijd ook goed om te vertrekken op het hoogtepunt".</p>
<p>In 2016 vierde ze haar 20-jarig jubileum bij het Nationaal Ballet: </p>
<p>De Jongh is tot haar afscheid bij Het Nationale Ballet ook nog te zien in de voorstellingen Het Gala en Best of Balanchine III. Daarna gaat ze verder als zelfstandig danseres.</p>
<p>Eerste solisten in een gezelschap worden gekozen voor de hoofdrollen in balletten. Ze moeten technisch excelleren, alle moeilijke passen kunnen uitvoeren en een bijzondere uitstraling hebben. Niet veel dansers bereiken deze hoogste rang.</p>
<h2>'Voorbeeld en inspiratiebron'</h2>
<p>Directeur Ted Brandsen van Het Nationale Ballet zegt dat haar charisma, warme persoonlijkheid en uitstraling van De Jongh een publiekslieveling hebben gemaakt. "Ook is ze een groot voorbeeld en inspiratiebron voor generaties jonge Nederlandse meisjes én jongens die balletdanser willen worden of zijn geworden."</p>
<p>Igone de Jongh volgde haar dansopleiding aan de Nationale Balletacademie en The Royal Ballet School in Londen. Al tijdens haar opleiding won ze de Arnold Haskell Award, genoemd naar een invloedrijke recensent die later directeur werd van de Britse koninklijke balletopleiding.</p>
<p>In 2002 ontving De Jongh de Aanmoedigingsprijs van Stichting Dansersfonds '79 en een jaar later de Alexandra Radius Prijs. In 2016 werd ze onderscheiden met de Gouden Zwaan voor haar bijdrage aan de Nederlandse dans. Enkele maanden later werd Igone de Jongh benoemd tot Ridder in de Orde van de Nederlandse Leeuw.</p>
