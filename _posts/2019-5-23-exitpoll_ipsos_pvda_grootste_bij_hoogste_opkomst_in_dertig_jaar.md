---
layout: post
title: "Exitpoll Ipsos: PvdA grootste bij hoogste opkomst in dertig jaar"
date: Thu, 23 May 2019 21:00:15 +0200
category: politiek
externe_link: "https://nos.nl/l/2286019"
feature_image: "https://nos.nl/data/image/2019/05/23/552095/1008x567.jpg"
---

<p>Bij de Europese verkiezingen lijkt de PvdA vijf zetels in het Europees Parlement te krijgen, met bijna twee keer zoveel stemmen als vijf jaar geleden. Forum voor Democratie haalt bij zijn eerste deelname aan Europese verkiezingen drie zetels.</p>
<p>VVD en CDA stevenen af op vier zetels, wat voor de VVD een zetels winst is en voor het CDA een zetel verlies. </p>
<p>Dat blijkt uit de definitieve exitpoll van onderzoeksbureau Ipsos in opdracht van de NOS. De exitpolls kennen een foutmarge van één zetel per partij. Partijen kunnen een zetel meer of minder halen dan in deze verwachting is uitgesproken. Dat wil zeggen: als er in de exitpoll één zetel verschil tussen twee partijen is, kan de werkelijke uitslag nog andersom zijn.</p>
<p>D66 staat in de definitieve exitpoll op twee zetels, evenals de ChristenUnie en de SGP die een lijstverbinding hebben. PVV, SP en 50Plus zouden ieder één zetel halen, terwijl de Partij voor de Dieren niet vertegenwoordigd zal zijn in het Europees Parlement. Voor die laatste vier partijen gaat het er, gezien de foutmarge, dus om spannen of ze een zetel krijgen.</p>
<p>Als de brexit een feit is, krijgt Nederland er in het Europees parlement drie zetels bij. Die lijken dan te gaan naar de PvdA, die dus op zes zou komen, naar de VVD en naar de Partij voor de Dieren.</p>
<p>De opkomst lijkt met ruim 41 procent verrassend hoog. Het zou de hoogste opkomst bij Europese verkiezingen zijn sinds 1989. In 2014 was de opkomst 37,3 procent, in 1999 werd een dieptepunt bereikt met 30,0 procent. In 1989 was de opkomst 47,5 procent. </p>
<p>Omdat in de meeste andere lidstaten van de Europese Unie nog moet worden gestemd komen er vanavond nog geen uitslagen. Behalve in Nederland is er vandaag alleen in Groot-Brittannië gestemd. Het overgrote deel van de EU gaat zondag naar de stembus. In Italië sluiten de stembureaus die dag als laatste, om 23.00 uur, en pas daarna worden de officiële uitslagen bekendgemaakt.</p>
<p>Volg alle reacties op de verwachte uitkomst van de verkiezingen in ons liveblog.</p>
