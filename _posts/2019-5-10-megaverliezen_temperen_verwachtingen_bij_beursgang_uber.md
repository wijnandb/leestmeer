---
layout: post
title: "Megaverliezen temperen verwachtingen bij beursgang Uber"
date: Fri, 10 May 2019 06:26:34 +0200
categories: 
- financieel 
- economie 
externe_link: "https://nos.nl/l/2283919"
feature_image: "https://nos.nl/data/image/2019/04/12/543013/1008x567.jpg"
---

<p>Uber Technologies, het bedrijf achter taxi-app Uber, gaat vandaag om 15.30 uur Nederlandse tijd naar de beurs in New York. Met een geschatte opbrengst van 8 miljard dollar moet het een van de grootste beursgangen ooit worden.</p>
<p>Uber werd in 2009 opgericht als taxidienst in San Francisco en is inmiddels uitgegroeid tot een van de meest besproken bedrijven ter wereld. Een taxibedrijf zonder eigen taxi's, want Uber is een platform, een dienst die klanten verbindt met mensen met een auto.</p>
<p>Het vervoersbedrijf, dat naast taxidiensten ook een maaltijdbezorgdienst en een transportdienst aanbiedt, heeft 91 miljoen maandelijkse gebruikers. Het is actief is in 63 landen, waaronder Nederland. Investeerders zien hierdoor veel potentie in Uber.</p>
<h2>Geld ophalen</h2>
<p>Met de beursgang, een zogeheten Initial Public Offering (IPO), haalt Uber 8 miljard dollar op bij beleggers. Hiervoor zal het 180 miljoen aandelen uitgeven, zo'n 10 procent van het totaal, tegen een introductieprijs van 45 dollar per aandeel. Het bedrijf wordt daarmee door de markt gewaardeerd op zo'n 80 miljard dollar.</p>
<p>Uber wil geld ophalen om te investeren in nieuwe technologieën, zoals zelfrijdende auto's, en verder groeien op de markten waar het nu actief is. Het bedrijf heeft nog nooit winst gemaakt en alleen maar miljarden uitgegeven. Het is onduidelijk wanneer er zwarte cijfers geschreven kunnen worden.</p>
<p>Ook biedt de beursgang een kans voor vroege investeerders, zoals Amazon-baas Jeff Bezos, om hun aandelen te verkopen en te verdienen aan hun investeringen.</p>
<p>NOS op 3 maakte eerder deze video over waarom bedrijven zo graag naar de beurs gaan:</p>
<p>Het zal dus een van de grootste beursgangen ooit zijn, maar de verwachtingen worden getemperd. Een concurrent van Uber, Lyft, ging eind maart naar de beurs en sindsdien is de koers van het aandeel met 30 procent gedaald, volgens analisten een slecht voorteken voor Uber.</p>
<p>Wel zijn er verschillen tussen de twee taxi-apps. Zo ziet Uber zichzelf als veel meer dan alleen een taxidienst: het biedt ook Uber Eats, een maaltijdbezorgingsdienst, en Uber Freight, een app voor vrachttransport. Verder investeert het flink in e-bikes, e-scooters en zelfrijdende auto's.</p>
<h2>Grote verliezen</h2>
<p>De verwachtingen zijn ook getemperd door de grote verliezen. Alleen al dit jaar leed Uber een verlies van 1 miljard dollar. Over heel 2018 was het verlies 3 miljard dollar bij een omzet van 11 miljard dollar. Dat was wel minder dan de 4 miljard verlies in 2017. </p>
<p>Ook heeft Uber veel problemen met chauffeurs. Die vinden dat ze te weinig betaald krijgen en willen betere arbeidsvoorwaarden, zoals een ziektekostenverzekering. Afgelopen woensdag staakten Uber-chauffeurs in de Verenigde Staten, het Verenigd Koninkrijk en Australië. Maar omdat Uber zoveel geld verliest, is het nog maar de vraag of het zijn chauffeurs meer gaat betalen.</p>
<h2>Top</h2>
<p>Ondanks de problemen en enorme verliezen wordt de top van het bedrijf goed betaald. Zo kregen de vijf hoogste managers vorig jaar gezamenlijk 143 miljoen dollar uitgekeerd. De bestbetaalde verdiende 48 miljoen dollar.</p>
<p>Uber-chauffeurs kunnen ook profiteren van de beursgang. Drie procent van de aandelen is voor hen gereserveerd, die kunnen ze kopen tegen de introductieprijs. Ook betaalbedrijf Paypal zal voor 500 miljoen dollar in Uber investeren.</p>
