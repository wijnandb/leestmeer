---
layout: post
title: "Onderzoek toont discriminatie op Utrechtse woningmarkt aan"
date: Wed, 30 Oct 2019 13:59:57 +0100
category: nieuws
externe_link: "https://nos.nl/l/2308319"
feature_image: "https://nos.nl/data/image/2019/09/26/580238/1008x567.jpg"
aantal: 317
unieke: 184
bron: "NOS"
---

<p>Op de Utrechtse woningmarkt wordt door particuliere verhuurders gediscrimineerd op basis van afkomst en seksuele geaardheid, meldt de gemeente op basis van een onderzoek. "Abdel El Amrani wordt minder vaak uitgenodigd voor een bezichtiging dan Stef de Vries", staat in een persbericht.</p>
<p>Tijdens het onderzoek, dat werd gedaan op verzoek van een aantal politieke partijen in de gemeente, zijn onder meer 'mysterycalls' gedaan. Daarbij belden (fictieve) kandidaat-verhuurders makelaars met een discriminerend verzoek, om te zien of zij daar op in zouden gaan.</p>
<p>Ook werd schriftelijk gereageerd op een concrete advertentie van een verhuurder door een testpersoon en controlepersoon met een verschillende etnische afkomst of seksuele geaardheid. Daarbij werd gekeken of ze op dezelfde manier werden behandeld, meldt RTV Utrecht.</p>
<h2>Max en Thijs hebben minder kans</h2>
<p>Het onderzoek toont volgens de gemeente Utrecht aan dat er veel niet volgens de regels gaat. Mannelijke kandidaat-huurders met een niet-westerse naam hebben veel minder kans op een uitnodiging voor een bezichtiging dan mannelijke kandidaten met een Nederlandse naam.</p>
<p>Daarnaast hebben mannen die een partner hebben van hetzelfde geslacht een kleinere kans de woning te krijgen ten opzichte van mannen die een relatie hebben met een vrouw. "Max en Thijs hebben minder kans op een uitnodiging dan Daan en Julia."</p>
<p>Daarnaast is ruim 80 procent van de makelaars bereid in te gaan op een discriminerend verzoek. "Wij verhuren standaard niet aan bepaalde groepen", is een van de reacties die werd gegeven.</p>
<h2>Onacceptabel</h2>
<p>De verantwoordelijk wethouder is geschrokken: "We nemen dit hoog op. Discriminatie is onacceptabel. De gemeente spreekt zich nadrukkelijk uit tegen discriminatie en maakt zich sterk voor een inclusieve samenleving. Wij ondernemen dan ook onmiddellijk een aantal acties om discriminatie op de Utrechtse woningmarkt te bestrijden."</p>
<p>De gemeente gaat in overleg met Utrechtse brancheorganisaties van de Nederlandse Vereniging van Makelaars (NVM), en de organisatie voor vastgoedbeleggers, Vastgoed Belang, wil ook dat verhuurders in de stad met een plan van aanpak komen.</p>
