---
layout: post
title: "De uitzending van 29 oktober"
date: Tue, 29 Oct 2019 12:01:22 +0100
category: nieuws
externe_link: "https://nos.nl/l/2308147"
feature_image: "https://nos.nl/data/image/2019/10/29/588205/1008x567.jpg"
aantal: 340
unieke: 226
bron: "NOS"
---

<h2>Zorg loopt achter met vergroening</h2>
<p>Het staat onderaan de prioriteitenlijst en er is nauwelijks geld voor: het vergroenen van de gezondheidszorg. Actie is hard nodig, want de zorg is verantwoordelijk voor zeven procent van de CO2-uitstoot in Nederland.</p>
<p>Het probleem zit vooral in de energieslurpende gebouwen, de productie van medicijnen en dokters en patiënten die massaal met de auto naar het ziekenhuis rijden. Artsen komen dagelijks allerlei vormen van verspilling tegen. In de uitzending een reportage.</p>
<h2>Oekraïne-adviseur Trump diende twee keer klacht in</h2>
<p>Een hoge adviseur van het Witte Huis heeft twee keer een klacht ingediend over pogingen van president Trump om Oekraïne onder druk te zetten een onderzoek te starten naar Trumps politieke rivaal Joe Biden. De adviseur, legerofficier Alexander Vindman, gaat dat vandaag verklaren in het onderzoek naar een afzettingsprocedure tegen de president. Trump had hem verboden te getuigen, maar dat legde hij naast zich neer.</p>
<p>Wat betekent Vindmans getuigenis voor het impeachment-onderzoek? Donderdag stemt het Huis van Afgevaardigden voor het eerst over het onderzoek. Hoe daarna verder? We vragen het vanavond aan correspondent Arjen van der Horst. En met de Britse onderzoeksjournalist Oliver Bullough spreken we over de achtergrond van de pogingen van Trump om Oekraïne onderzoek te laten doen naar Biden.</p>
<h2>'Politiek moet idee loslaten dat we kunnen doorgroeien'</h2>
<p>Morgen is er in Den Haag opnieuw een grote demonstratie tegen het milieu- en klimaatbeleid van het kabinet. De bouwsector gaat protesteren tegen de stikstofregels, maar vooral ook tegen een voor hen nog groter probleem: PFAS. Door een norm die sinds afgelopen zomer geldt, mag grond, slib of zand voorlopig niet worden afgegraven of getransporteerd als er per kilo meer dan 0,1 microgram giftige PFAS-stoffen in zit. Honderden projecten in de woningbouw, de wegenbouw en in de baggersector liggen hierdoor stil. Bouwers vrezen voor hun voortbestaan.</p>
<p>We spreken vanavond over het Nederlandse milieubeleid met hoogleraar milieukunde en oud-directeur van het RIVM Klaas van Egmond. Volgens hem is Nederland veel te lang doorgegaan met halfslachtig klimaatbeleid. De politiek moet inzien dat we niet eindeloos kunnen groeien, zegt hij.</p>
