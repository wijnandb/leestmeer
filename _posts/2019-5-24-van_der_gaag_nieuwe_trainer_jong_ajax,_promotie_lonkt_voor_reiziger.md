---
layout: post
title: "Van der Gaag nieuwe trainer Jong Ajax, promotie lonkt voor Reiziger"
date: Fri, 24 May 2019 15:44:12 +0200
category: sport
externe_link: "https://nos.nl/l/2286122"
feature_image: "https://nos.nl/data/image/2019/05/24/552253/1008x567.jpg"
---

<p>Mitchell van der Gaag is de nieuwe trainer van Jong Ajax. Daarmee hebben de Amsterdammers de staf voor komend seizoen rond.</p>
<p>De afgelopen seizoenen werden de beloften van Ajax getraind door Winston Bogarde en Michael Reiziger. Van der Gaag krijgt Bogarde nu als assistent.</p>
<p>Naar verluidt schuift Reiziger door naar het eerste, waar hij Aron Winter vervangt als assistent van Erik ten Hag. Eerder al werd bekend dat Christian Poulsen de opvolger wordt van Alfred Schreuder, die hoofdtrainer wordt bij Hoffenheim.</p>
<p>De 47-jarige Van der Gaag was afgelopen seizoen trainer van NAC Breda, maar kreeg de boel daar niet aan de praat. In maart diende hij zijn ontslag in. Met FC Eindhoven en Excelsior kende hij wel succes op de Nederlandse velden.</p>
<h2>Snel duidelijkheid</h2>
<p>"Werken met de grootste talenten van het land is een fantastische uitdaging. Ajax is een absolute topclub, de prestaties van afgelopen jaar hebben dat alleen maar versterkt. Hier in Portugal is dat ook niemand ontgaan", aldus de oud-speler van onder meer PSV en FC Utrecht vanuit het land waar hij een tweede huis heeft.</p>
<p>"Het is prettig om zo snel duidelijkheid te hebben", zegt technisch directeur Marc Overmars. "De laatste drie jaar heeft hij als trainer in de eredivisie aan het roer gestaan. Daarnaast heeft hij als trainer ervaring in de eerste Divisie en in een buitenlandse competitie."</p>
