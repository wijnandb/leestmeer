---
layout: post
title: "Hevige regenval blijft landen in Zuid-Azië teisteren"
date: Mon, 15 Jul 2019 11:45:30 +0200
category: nieuws
externe_link: "https://nos.nl/l/2293567"
feature_image: "https://nos.nl/data/image/2019/07/15/563611/1008x567.jpg"
---

<p>Landen in Zuid-Azië worden nog altijd geteisterd door hevige regenval, die overal in de regio dodelijke overstromingen en aardverschuivingen veroorzaken.</p>
<p>Het is de jaarlijkse moessontijd. In deze periode, die grofweg loopt van mei tot oktober, valt er veel regen.</p>
<p>Daardoor zijn in Nepal tot nu toe zeker 65 mensen omgekomen. In India kwamen elf militairen om het leven toen een gebouw plotseling instortte doordat de grond door de regen was verzwakt. Alleen al in de Indiase deelstaat Assam zijn 1,5 miljoen mensen ontheemd geraakt.</p>
<p>In Bangladesh zijn een half miljoen mensen op de vlucht geslagen en zijn 200 dorpen overstroomd. Daarbij vielen zeker tien doden.</p>
<p>En in Myanmar hebben 18.000 mensen vanwege de aanhoudende regen en gevaarlijk hoog water in rivieren een veilig heenkomen gezocht.</p>
<p>Myanmar is een van de landen waar het hoge water veel problemen veroorzaakt:</p>
<p>Verder staan vier dorpen langs de rivieren Ayeyarwady en Chindwin op het punt overstroomd te worden. "We werken samen met de lokale autoriteiten om mensen te helpen en voedsel aan te voeren", zei het hoofd van het Myanmarese ministerie van rampenbestrijdingsdienst.</p>
<p>Een vluchtelingenkamp in de staat Rakhine is overstroomd. Daarin zitten mensen die zijn gevlucht vanwege gevechten tussen het Myanmarese leger en een groep die in het westen van het land strijdt voor onafhankelijkheid.</p>
<p>De verwachting is dat de komende dagen meer mensen geëvacueerd moeten worden.</p>
