---
layout: post
title: "Atlético brengt astronomisch bod uit op Portugees wonderkind Félix"
date: Thu, 27 Jun 2019 07:44:28 +0200
category: sport
externe_link: "https://nos.nl/l/2290862"
feature_image: "https://nos.nl/data/image/2019/06/27/559439/1008x567.jpg"
---

<p>Atlético Madrid heeft een astronomisch bod van 126 miljoen euro uitgebracht op João Félix. Benfica, de huidige club van de 19-jarige Portugese middenvelder, laat in een verklaring weten het bod in beraad te nemen.</p>
<p>Als de transfer doorgaat, is Félix in een klap een van de duurste spelers aller tijden. Neymar spant nog altijd de kroon met zijn overstap voor 222 miljoen euro van Barcelona naar Paris Saint-Germain.</p>
<p>Virgil van Dijk is met zijn transfer van 84,5 miljoen van Southampton naar Liverpool de duurste Nederlandse voetballer.</p>
<p>Félix maakte afgelopen seizoen negentien doelpunten voor Benfica. Hij werd de jongste speler ooit die een hattrick maakte in de Europa League door drie keer te scoren tegen Eintracht Frankfurt.</p>
<p>Bij Atlético Madrid moet Félix het aanstaande vertrek van Antoine Griezmann opvangen. De Franse international zou bijna rond zijn met Barcelona voor een bedrag van 120 miljoen euro.</p>
<h2>Félix in het Portugese elftal</h2>
<p>Onlangs debuteerde Félix in het Portugese elftal. Hij deed mee in de 3-1 overwinning op Zwitserland in de halve finales van de Nations League. In de finale tegen Nederland kreeg de talentvolle middenvelder geen speelminuten.</p>
