---
layout: post
title: "Onrust in Kerkrade: faillissement dreigt voor Roda JC"
date: Thu, 23 May 2019 11:26:57 +0200
categories: 
- sport 
- voetbal 
externe_link: "https://nos.nl/l/2285943"
feature_image: "https://nos.nl/data/image/2019/05/23/551924/1008x567.jpg"
---

<p>Niet voor het eerst pakken donkere wolken zich samen boven Kerkrade. Voetbalclub Roda JC heeft namelijk ernstige financiële problemen en het voortbestaan van de club hangt aan een zijden draadje.</p>
<p>Eigenaar Frits Schrouff heeft laten weten dat hij niet langer bereid is om geld in de club te steken, wat dus betekent dat Roda op zoek moet naar een nieuwe investeerder. Schrouff bezit bijna tachtig procent van de aandelen en heeft gezegd dat deze gratis op te halen zijn.</p>
<p>Voor 15 juni moet Roda JC een sluitende begroting hebben ingediend bij de KNVB. Voor dit seizoen zijn de tekorten weggewerkt, mede dankzij de ondernemers bij Stichting Samen Roda JC. Maar voor komend seizoen is er een tekort van negen ton.</p>
<h2>Dinsdag</h2>
<p>Schrouff, die zelf miljoenen investeerde in de Limburgse club, heeft nu aangegeven dat de faillissementsaanvraag zal worden ingezet als er voor dinsdag geen nieuwe investeerder is. Dan zijn de aandeelhouders van Roda in vergadering bijeen om de penibele situatie te bespreken. Ook de gemeente Kerkrade, eigenaar van het Parkstad Limburg Stadion, zal hierbij aanwezig zijn.</p>
<p>Multimiljonair Schrouff is nu zo'n 3,5 jaar eigenaar van Roda. Ten tijde van de deal maakte de 79-jarige investeerder al bekend dat de overname niet voor de langere termijn zou zijn.</p>
<p>De afgelopen periode was Roda in gesprek over een overname met de Russische Michail Ponomarev, maar dat is inmiddels van de baan. Ook hoeft Roda (voorlopig) niet te rekenen op geld van Aleksej Korotajev. De Rus is voor twintig procent eigenaar van Roda en pompte de afgelopen jaren al enkele miljoenen in de club.</p>
<p>Ook was, mede door Korotajev, de voormalig Frans international Nicolas Anelka een aantal maanden consultant bij Roda. Niet veel later kwam de oud-speler van onder meer Arsenal, Chelsea en Real Madrid niet meer in de plannen voor van de club.</p>
<p>Begin 2017 werd Korotajev echter opgepakt in Dubai, waar hij vervolgens een half jaar vastzat. Na die periode had de investeerder een reisverbod en mocht hij het land (Verenigde Arabische Emiraten) niet uit. Dat is nog steeds van kracht. De uitspraak in de hogerberoepszaak is al enkele keren uitgesteld, waardoor het er niet op lijkt dat Korotajev op korte termijn Roda uit de brand kan helpen.</p>
<p>Het supportersplatform 'Wij Zijn Roda JC' heeft inmiddels een crowdfundingsactie gelanceerd om het tekort van negen ton te dichten. Om het belang van de actie aan te geven twitterde Roda de actie via het officiële kanaal.</p>
<p>Roda JC heeft al langere tijd financiële problemen. De afgelopen jaren werd er al meermaals bezuinigd op verschillende takken binnen de club. Zo moest een aantal werknemers vertrekken, onder wie clubicoon Ger Senden. Ook heeft de club de begroting voor volgend seizoen bijna gehalveerd.</p>
