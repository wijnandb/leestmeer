---
layout: post
title: "Opnieuw onvrede om oproep tot boycot Israël"
date: Sat, 11 May 2019 22:54:38 +0200
category: binnenland
externe_link: "https://www.telegraaf.nl/nieuws/3572796/opnieuw-onvrede-om-oproep-tot-boycot-israel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a31c8c92-7430-11e9-941a-02c309bc01c1.jpg"
---

<p class="intro">Pro-Palestijnse activisten hebben winkeliers in Enschede zaterdag opgeroepen om aardappelen uit Israël in de Albert Heijn te boycotten. Voor- en tegenstanders van de actie buitelen op sociale media over elkaar heen om producten uit Israël al dan niet aan te bevelen.</p> <p>De Palestina Werkgroep Enschede roept op tot een ’aardappelboycot’ van de Joodse staat. Ze deelden zaterdag in verschillende winkelcentra flyers uit en gingen de straat op met borden als ’Prik geen Palestijn aan je vork’.</p><p>De actie schoot in het verkeerde keelgat van de joodse gemeenschap in Enschede, meldt opperrabbijn Binyomin Jacobs. Hij vindt het ’gevoelloos’ omdat de demonstranten niet ver van de synagoge en een oorlogsmonument in Enschede te werk gingen.</p><p>De actiegroep weerspreekt dat en zegt dat de actie zich enkel richt tegen de Israëlische regering „en haar bezettings- en apartheidspolitiek.” Sinds 1967 heeft Israël - na een oorlog met omliggende Arabische landen - de zogeheten Westelijke Jordaanoever in handen. Voorstanders van een tweestatenoplossing zien dat gebied als de toekomstige Palestijnse staat. Uit protest tegen de militaire controle die Israël uitvoert, is al jarenlang een internationale campagne voor ’boycot, desinvestering en sancties’ (BDS) tegen Israël gaande.</p><p>Tip van Mieke</p><p>Pro-Israëlische twitteraars grijpen de boycot aan om juist wél producten uit het land te kopen. Zo vraagt een SGP-raadslid aan de Albert Heijn of hij de bewuste aardappelen ook via internet kan aanschaffen.</p><p>Andere twitteraars, zoals voormalig CIDI-directeur Ronny Naftaniel, prijzen de aardappelen aan onder de noemer #tipvanMieke. Die hashtag werd recent trending toen de pro-Palestijnse Mieke Zagt eenzelfde soort boycotoproep deed voor Israëlische wijn uit de Hema. Haar bericht sloeg als een boemerang terug: de wijn werd massaal aangeschaft en raakte in veel Hema-filialen uitverkocht.</p>
