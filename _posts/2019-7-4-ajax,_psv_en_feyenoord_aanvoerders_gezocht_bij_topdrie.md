---
layout: post
title: "Ajax, PSV en Feyenoord: aanvoerders gezocht bij topdrie"
date: Thu, 04 Jul 2019 08:36:25 +0200
category: sport
externe_link: "https://nos.nl/l/2291930"
feature_image: "https://nos.nl/data/image/2019/07/04/561052/1008x567.jpg"
---

<p>De aanjager, de leider, het verlengstuk van de trainer. Als aanvoerder ben je een belangrijke speler in het team en binnen de club. Tijdens de voorbereiding op het nieuwe seizoen is de traditionele topdrie op zoek naar een nieuwe drager van de aanvoerdersband.</p>
<p>Want wie twijfelt er nog aan een vertrek van Ajax' huidige aanvoerder Matthijs de Ligt? Bij PSV is Luuk de Jong net verkast naar Sevilla en bij Feyenoord is Robin van Persie gestopt. Wie zijn de belangrijkste kandidaten om hen op te volgen?</p>
<h2>Ajax: leider Tadic of kind van de club Blind?</h2>
<p>Allereerst landskampioen Ajax. Een van de eerste daden van Erik ten Hag na zijn komst in Amsterdam was het benoemen van de jonge De Ligt tot aanvoerder van de groep.</p>
<p>Volgens Ten Hag straalde De Ligt onverzettelijkheid uit, gecombineerd met een enorme winnaarsmentaliteit. Maar het was natuurlijk ook een slimme zet om het talent langer binnenboord te houden. Inmiddels is hij niet meer te houden voor de Amsterdammers.</p>
<p>Vorig jaar droeg Dusan Tadic bij afwezigheid van De Ligt al de band met de drie kruizen. Hij lijkt dan ook de voornaamste kandidaat om aanvoerder te worden. Door zijn professionaliteit en ervaring heeft hij een voorbeeldrol binnen het elftal. En ook in het veld is hij van grote waarde.</p>
<p>Maar Tadic vindt het nog steeds lastig om zich uit te spreken in het Nederlands. Daarom is Daley Blind een minstens zo serieuze optie. Blind is in het veld met zijn tactische inzicht het verlengstuk van Ten Hag.</p>
<p>Door zijn ervaringen bij Manchester United en Oranje is de 29-jarige Blind inmiddels een routinier. In zijn eerste periode bij Ajax droeg hij al enkele duels de aanvoerdersband en bovendien is hij een fraai uithangbord, als kind van de club.</p>
<p>Het enige nadeel: Blind is naar eigen zeggen van nature geen groot leider. Hij helpt zijn medespelers liever op de achtergrond en neemt niet zo snel het woord in de groep.</p>
<h2>PSV: Zoet of toch een veldspeler?</h2>
<p>Met het vertrek van Luuk de Jong naar Sevilla vertrekt niet alleen de topscorer uit Eindhoven, maar ook de aanvoerder van het elftal van trainer Mark van Bommel.</p>
<p>Zijn meest logische vervanger lijkt de 28-jarige Jeroen Zoet, mits hij bij PSV blijft uiteraard. Tijdens het eerste oefenduel van PSV deze voorbereiding droeg de doelman de aanvoerdersband.</p>
<p>Zoet kwam op zijn vijftiende bij PSV en loopt inmiddels al twaalfenhalf jaar rond op De Herdgang. Hij kent de club door en door en bewijst jaar in, jaar uit zijn waarde op het veld.</p>
<p>Of heeft Van Bommel, in zijn tijd als speler vaak aanvoerder van een team, liever de band om de arm bij een veldspeler? In dat geval maakt Jorrit Hendrix een goede kans.</p>
<p>Op de verdedigende middenvelder kan PSV altijd bouwen. Door zijn werklust staat hij er goed op bij de supporters. En ook Hendrix komt uit de eigen jeugd. Met zijn 24 jaar is hij nog wel redelijk onervaren.</p>
<p>Kiest Van Bommel voor meer routine, dan lijkt Nick Viergever de aangewezen man. Ook al zo'n speler op wie je kan bouwen en iemand met veel overzicht vanuit de as van de verdediging. Alleen: hij begint pas aan zijn tweede seizoen bij PSV.</p>
<h2>Feyenoord: Botteghin, Toornstra of Berghuis?</h2>
<p>Door het stoppen van Van Persie en het vertrek van Jordy Clasie mist Feyenoord zijn eerste twee aanvoerders van vorig seizoen. Nummer drie in de rij is er nog wel: Eric Botteghin.</p>
<p>Na het misbaar van Clasie na zijn wissel tegen Heracles Almelo greep toenmalig trainer Giovanni van Bronckhorst in en schoof Botteghin zelfs een plaatsje op in de pikorde.</p>
<p>Maar de ongeschreven voetbalwet luidt: nieuwe trainer, nieuwe kansen. En dus is het afwachten of de nieuwe kapitein aan boord, Jaap Stam, dezelfde hiÃ«rarchie voor ogen heeft als zijn voorganger.</p>
<p>De 31-jarige Braziliaan Botteghin is weliswaar een steunpilaar achterin, maar de laatste twee seizoenen heeft hij door blessures ook veel wedstrijden aan zich voorbij moeten laten gaan.</p>
<p>Stam is erg gecharmeerd van Jens Toornstra. Mede op voorspraak van de coach werd het contract van de middenvelder onlangs opengebroken en verlengd tot 2022. In de voorbereiding kreeg de 30-jarige Toornstra de aanvoerdersband om.</p>
<p>Onder Van Bronckhorst was hij niet altijd zeker van een basisplaats, maar Toornstra is een speler die altijd komt bovendrijven. Met zijn tomeloze energie kan hij een elftal op sleeptouw nemen. En hij ligt goed bij het legioen.</p>
<p>Steven Berghuis is ook een kandidaat. Kwalitatief gezien is hij misschien wel de beste speler in de selectie, maar hij is ook iemand met een gebruiksaanwijzing. En een speler die op een training nog weleens zorgt voor een opstootje. </p>
<p>Maar door Berghuis aanvoerder te maken, lukt het Stam misschien wel om zijn steraanvaller, die op veel belangstelling van andere clubs kan rekenen, binnenboord te houden.</p>
