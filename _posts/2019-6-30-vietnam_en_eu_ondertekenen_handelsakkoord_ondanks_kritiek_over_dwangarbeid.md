---
layout: post
title: "Vietnam en EU ondertekenen handelsakkoord ondanks kritiek over dwangarbeid"
date: Sun, 30 Jun 2019 13:50:13 +0200
categories: 
- financieel 
- economie 
externe_link: "https://nos.nl/l/2291335"
feature_image: "https://nos.nl/data/image/2019/06/30/560149/1008x567.jpg"
---

<p>Er is kritiek op het kersverse vrijhandelsakkoord dat de Europese Unie en Vietnam hebben ondertekend. Daarin is afgesproken dat handelsbelemmeringen langzaam worden afgebouwd. Vietnam belooft de rechten van werknemers te verbeteren.</p>
<p>Onder meer de vakbond FNV en Milieudefensie verzetten zich tegen het akkoord. In Vietnam komt nog steeds kinderarbeid en mensenhandel voor, blijkt uit internationale rapporten. "Dat is echt nog niet op orde, en wij vinden dat het eerst op orde moet zijn voordat je verdere stappen zet", zegt Tuur Elzinga, vice-voorzitter van de FNV.</p>
<p>Nederland is in Europa de belangrijkste handelspartner van Vietnam. Het land exporteert onder meer schoenen, kleding, elektronica en tuinmeubelen naar Nederland.</p>
<p>Niel Nguyen handelt sinds 2011 met Vietnam. Hij importeert tuinmeubelen en brengt Nederlandse babymelk en snoep naar het land. "Ik zag al lang kansen. Dat de producten uit Vietnam goedkoop zijn is natuurlijk punt een. Maar ook de waarde van de producten is belangrijk, het vakwerk van de mensen daar."</p>
<p>In de aanloop naar het akkoord zijn al belemmeringen weggenomen, heeft Nguyen gemerkt. Hij ziet het handelsakkoord als stap vooruit voor het land. "Ik denk dat het een kans is voor werkgevers en de overheden om een nieuwe standaard te maken. Zo krijgen mensen meer rechten en nog meer plezier."</p>
<h2>Banen verplaatsen</h2>
<p>Volgens de FNV zet het vrijhandelsakkoord de deur open om banen naar Vietnam te verplaatsen. Vice-voorzitter Tuur Elzinga: "Een handelsakkoord gaat vaak gepaard met het verlagen van standaarden, waardoor niet alleen Vietnamese producten makkelijker hier naartoe komen, maar ook banen verplaatst worden van hier naar daar. Dan hoef je niet meer aan allerlei strenge normen te voldoen en zijn de kosten lager."</p>
<p>Bij onderhandelingen rond handelsakkoorden met de Verenigde Staten en Canada steunden de vakbond protestdemonstraties. "Het is voor Vietnam belangrijk, maar de impact hier is kleiner. We gaan wel lobbyen bij het Europees parlement en de Nederlandse regering om de afspraken aangepast te krijgen."</p>
<p>Het Europees Parlement en de nationale parlementen moeten zich nog uitspreken over delen van het akkoord. Eerder deze week sloot de Europese Unie een handelsakkoord met Brazilië, Argentinië, Uruguay en Paraguay. Het duurt nog even voordat dat akkoord daadwerkelijk wordt ondertekend. Eerst moeten de teksten van het akkoord worden uitgewerkt.</p>
