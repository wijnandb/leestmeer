---
layout: post
title: "Roglic stelt eindzege Vuelta veilig voor Jumbo-Visma"
date: Sat, 14 Sep 2019 17:37:31 +0200
categories: 
- sport 
- wielrennen 
externe_link: "https://nos.nl/l/2301691"
feature_image: "https://nos.nl/data/image/2019/09/14/577217/1008x567.jpg"
aantal: 249
unieke: 164
bron: "NOS"
---

<p>Primoz Roglic heeft op de voorlaatste dag van de Vuelta de eindzege veiliggesteld. Als er geen gekke dingen gebeuren in de straten van Madrid zondag, wint de Sloveen van Jumbo-Visma de 74ste Ronde van Spanje.</p>
<p>Het zal voor de Nederlandse ploeg de eerste zege zijn in een grote ronde. Bovendien is het de derde podiumplaats dit jaar, na de derde plaats van Roglic in de Giro en de derde plaats van Steven Kruijswijk in de Tour.</p>
<p>In de zware bergetappe naar Plataforma de Gredos kwam het gevaar niet van één van de naaste belagers van Roglic, want Alejandro Valverde, Nairo Quintana en Miguel Angel López hielden zich tot de slotklim relatief koest.</p>
<p>Het was Tadej Pogacar, de nummer vijf van het klassement, die er op de voorlaatste beklimming van de dag, de Pena Negra, vandoor ging. Hij passeerde nog voor de top Ruben Guerreiro en Tao Geoghegan Hart, die nog over waren van een vroege kopgroep en had al gauw ruim anderhalve minuut te pakken.</p>
<p>Hij soleerde in de resterende ruim dertig kilometer naar zijn derde ritzege, het podium in het klassement en de witte trui als beste jongere.</p>
<p>Om z'n tweede plek in het klassement te verdedigen, viel Valverde op drie kilometer van de top aan. Samen met Rafal Majka en Roglic sloot hij aan bij de eerder ontsnapte Hermann Pernsteiner. Samen hielden ze de schade ten opzichte van Pogacar beperkt.</p>
<p>Wilco Kelderman finishte op 1.59 als tiende, waardoor de renner van Sunweb zevende bleef in het klassement.</p>
