---
layout: post
title: "Londense politie in verlegenheid gebracht door bizarre berichten na 'hack'"
date: Sat, 20 Jul 2019 05:04:49 +0200
category: tech
externe_link: "https://nos.nl/l/2294243"
feature_image: "https://nos.nl/data/image/2019/07/20/564684/1008x567.jpg"
---

<p>De politie in Londen heeft een reeks bizarre berichten verspreid nadat onbekenden toegang hadden gekregen tot de kanalen waarmee normaal gesproken persberichten worden verspreid. Dat bevestigt de Metropolitan Police. De politie biedt zijn excuses aan voor de inmiddels verwijderde berichten.</p>
<p>"Wat ga je doen, de politie bellen?", was onder meer te lezen op het officiële Twitteraccount van de politie. "Geen commentaar, haal mijn advocaat", stond in een ander bericht. Terwijl de politie naarstig de berichten verwijderde, bleven er tot hilariteit van sociale mediagebruikers vreemde teksten verschijnen.</p>
<p>De politie zoekt uit hoe de onbekenden toegang hebben gekregen tot het officiële politieaccount, dat ruim 1,2 miljoen volgers heeft en doorgaans alleen wordt gebruikt voor communicatie over misdrijven, arrestaties en aanslagen. "Negeer alstublieft alle Tweets totdat we hebben geverifieerd dat het account weer onder onze controle is."</p>
<p>Volgens de politie is het politiesysteem niet gehackt. De schrijvers van de rare teksten zouden alleen toegang hebben gehad tot het kanaal waarmee persberichten worden verspreid via Twitter en e-mail. De manier waarop de politie inlogt op die kanalen is aangepast om de berichtenstroom te stoppen.</p>
