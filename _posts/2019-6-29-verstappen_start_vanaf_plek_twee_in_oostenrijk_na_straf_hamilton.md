---
layout: post
title: "Verstappen start vanaf plek twee in Oostenrijk na straf Hamilton"
date: Sat, 29 Jun 2019 13:25:36 +0200
categories: 
- sport 
- autosport 
externe_link: "https://nos.nl/l/2291204"
feature_image: "https://nos.nl/data/image/2019/06/29/559977/1008x567.jpg"
---

<p>Max Verstappen start zondag bij de Grand Prix van Oostenrijk vanaf de tweede plaats. De coureur reed de derde tijd na een prima optreden in de kwalificatie, maar schoof door een straf voor Lewis Hamilton zelfs nog een plek op. Charles Leclerc greep poleposition.</p>
<p>Hamilton kreeg de straf omdat hij Kimi Räikkönen (Alfa Romeo) in de eerste kwalificatiesessie (Q1) had gehinderd. De regerend wereldkampioen werd drie plaatsen teruggezet, maar start alsnog vanaf P4 omdat Kevin Magnussen (Haas) ook een straf kreeg.</p>
<p>"Dit is een geweldig resultaat voor ons", toonde Verstappen na afloop zijn tevredenheid toen hij nog niet wist dat hij vanaf P2 zou starten. "We hebben iets meer uit de Honda-motor kunnen persen, dus dat is ook goed. Dit is een van de eerste kwalificaties van het jaar waar ik wat te lachen heb", zei hij tegen Ziggo Sport.</p>
<p>Verstappen ging op de persconferentie in op de geruchten over een vermeende clausule in zijn contract, waardoor hij Red Bull eventueel eerder zou kunnen verlaten. "Wat denk je zelf?", lachte hij de vraag van een journalist een beetje weg. "Natuurlijk niet, waarom zou ik eerder weg willen?"</p>
<h2>Leclerc in topvorm</h2>
<p>Leclerc reed vrijdag en zaterdag al toptijden in de vrije trainingen en zette die lijn voort in kwalificatie met 1.03,003, waarmee hij poleposition pakte en het baanrecord verbeterde. De Monegask greep eerder dit seizoen bij de GP van Bahrein de pole.</p>
<p>Sebastian Vettel moest een tegenvaller incasseren. De Duitser begint door problemen aan zijn Ferrari vanaf de negende positie.</p>
<p>Vettel haalde wel Q3, maar kwam vervolgens niet meer uit de pitbox. Vettel zou eigenlijk vanaf plek tien moeten starten, maar schoof een plek op door de straf voor Magnussen.</p>
<h2>Kvyat ontsnapt aan crash</h2>
<p>Daniil Kvyat ontsnapte tegen het einde van Q1 aan een enorme crash toen hij na het uitkomen van de bocht op volle snelheid bijna op vier langzaam rijdende wagens botste, maar kon zijn collega's ternauwernood ontwijken. "Wat gebeurde daar verdomme?!", foeterde de Rus van Toro Rosso van de schrik.</p>
<p>Verstappen was eerder op de dag nog ontevreden over de afstelling van zijn Red Bull-bolide. "De aanpassingen die we hebben gemaakt, zijn niet goed", constateerde de Nederlander bij de derde vrije training, waarin hij de vijfde tijd noteerde.</p>
