---
layout: post
title: "Ajax herpakt zich tegen Utrecht en neemt voorschot op 34ste landstitel"
date: Sun, 12 May 2019 16:24:23 +0200
categories: 
- sport 
- voetbal 
externe_link: "https://nos.nl/l/2284260"
feature_image: "https://nos.nl/data/image/2019/05/12/549442/1008x567.jpg"
---

<p>Vier dagen na de dramatische uitschakeling in de Champions League heeft Ajax een voorschot genomen op het landskampioenschap. De Amsterdammers wonnen met 4-1 van FC Utrecht, terwijl concurrent PSV met 1-0 verloor bij AZ.</p>
<p>Ajax kan de koppositie alleen nog verspelen als er woensdag verloren wordt bij De Graafschap, PSV thuis wint van Heracles Almelo én de Eindhovenaren de achterstand van maar liefst veertien doelpunten op de Amsterdammers wegwerken.</p>
<h2>Staande ovatie Arena</h2>
<p>De Johan Cruijff Arena vierde feest alsof de 34ste landstitel al binnen is en gaf Ajax een staande ovatie na de laatste thuiswedstrijd van het seizoen. De laatste keer dat Ajax kampioen werd, was in 2014. Vorige week wonnen de Amsterdammers ook al de KNVB-beker.</p>
<p>Na het Champions League-drama van afgelopen woensdag tegen Tottenham Hotspur, leek vandaag even een nieuw doemscenario in de in de maak toen Othman Boussaid al na 38 seconden scoorde voor Utrecht.</p>
<h2>Ajax na rust heer en meester</h2>
<p>Nog voor de rust repareerden Klaas-Jan Huntelaar (met een intikker) en Donny van de Beek (kopbal) echter de schade. Na rust kreeg Ajax talrijke kansen. Dusan Tadic maakte de 3-1 (van dichtbij) en de 4-1 (penalty). In de slotminuut trof Lassina Traoré de lat nog.</p>
<p>Het titelfeest onder de fans was inmiddels al losgebarsten na het vernemen van PSV's achterstand. Het is een extra speciale titel, omdat het rugnummer van Abdelhak Nouri - weggevallen vanwege zijn blijvende hersenschade - ook 34 was.</p>
