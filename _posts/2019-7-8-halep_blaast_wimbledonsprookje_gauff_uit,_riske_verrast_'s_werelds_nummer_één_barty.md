---
layout: post
title: "Halep blaast Wimbledonsprookje Gauff uit, Riske verrast 's werelds nummer één Barty"
date: Mon, 08 Jul 2019 14:03:37 +0200
category: sport
externe_link: "https://nos.nl/l/2292589"
feature_image: "https://nos.nl/data/image/2019/07/08/562075/1008x567.jpg"
---

<p>De vierde ronde van Wimbledon is het eindstation van grandslamdebutante Cori Gauff geworden. De vijftienjarige Amerikaanse maakte het de twaalf jaar oudere Simona Halep bij vlagen lastig, maar had toch geen moment zicht op een nieuwe stunt (6-3, 6-3).</p>
<p>Gauff was voorbije dagen de verrassing op het Londense gras. Na drie gewonnen kwalificatieduels versloeg de tienersensatie landgenote Venus Williams in de eerste ronde van het hoofdtoernooi. Daarna moesten Magdalena Rybarikova en Polona Hercog buigen voor Gauff.</p>
<p>Alle druk lag dus bij Halep, maar de nummer zeven van de wereld raakte daar niet door van de wijs. Ze bracht veel ballen terug en dat leidde tot fouten van Gauff, die er gaandeweg wat verloren bij liep.</p>
<h2>Amerikaanse Riske wel door</h2>
<p>De landgenote van Gauff, Alison Riske, haalde wel de volgende ronde. Riske versloeg Ashleigh Barty, de nummer één van de wereld, met 3-6, 6-2, 6-3.</p>
<p>Barty was na haar titel op Roland Garros en in Birmingham al vijftien wedstrijden op rij ongeslagen. Ze had in Londen nog geen set verloren en leek ook tegen Riske op weg naar een rappe zege.</p>
<p>Maar Riske legde gaandeweg meer risico in haar spel en zocht met succes de lijnen op. Daar kwam bij dat de eerste opslag van Barty het steeds vaker liet afweten.</p>
<p>In navolging van Halep en Riske plaatsten ook de Oekrainse Jelena Svitolina, Serena Williams en de Chinese Zhang Shuai zich voor de kwartfinales van Wimbledon.</p>
