---
layout: post
title: "'Gebruikers e-sigaret melden zich met klachten bij longartsen'"
date: Fri, 13 Sep 2019 23:59:11 +0200
category: nieuws
externe_link: "https://nos.nl/l/2301608"
feature_image: "https://nos.nl/data/image/2019/09/13/577095/1008x567.jpg"
aantal: 514
unieke: 284
bron: "NOS"
---

<p>Longartsen in Nederland melden de eerste gevallen van een onbekende longziekte bij gebruikers van de elektronische sigaret. De Nederlandse Vereniging van Artsen voor Longziekten en Tuberculose (NVALT) had deze week een enquête uitgezet onder de 1100 leden. Binnen drie dagen kwamen er al drie meldingen binnen, vertelt de voorzitter in Nieuwsuur.</p>
<p>"Het gaat om drie mensen die vooraf geen grote longziekte hadden", zegt Leon van der Toorn. "Een patiënt had e-sigaretten gebruikt van zijn dochter en is heel snel daarna bloed gaan ophoesten, terwijl hij aan zijn longen nog nooit iets gemankeerd had. Een andere oorzaak voor de problemen werd niet gevonden."</p>
<p>Volgens Van der Toorn is er in alle drie de gevallen uitgebreid onderzoek gedaan naar de klachten. "Daardoor kunnen we wel zeggen dat de waarschijnlijkheid heel groot is dat het gebruik van de e-sigaret ermee te maken had." Omdat de enquête pas net is uitgezet, komen er mogelijk nog meer meldingen binnen.</p>
<h2>Vaping in de VS</h2>
<p>Directe aanleiding voor het onderzoek in Nederland is het nieuws vanuit de Verenigde Staten. Daar lijden honderden mensen aan een mysterieuze longziekte die vermoedelijk veroorzaakt wordt door het gebruik van e-sigaretten met een smaakje. Er zijn inmiddels zes mensen overleden aan de ziekte.</p>
<p>"Dat maakt dat we ons zorgen maken. Al zijn die zorgen er eigenlijk al vanaf het begin van de komst van de e-sigaret", zegt Van der Toorn. Dat heeft volgens hem te maken met de mogelijk bestanddelen van de e-sigaret. "We weten helemaal niet wat er gebeurt als je die bestanddelen verdampt en inademt."</p>
<p>Het is nog niet duidelijk of de gevallen in Nederland vergelijkbaar zijn met die in de VS, aldus de voorzitter. "We hopen door ons onderzoek meer patronen te ontdekken en zo te zien wat er hier aan de hand is. Het kan zijn dat het om andere problemen gaat. Daarom is er meer onderzoek nodig."</p>
<p>De e-sigaret werd ooit geïntroduceerd als een alternatief voor de gewone sigaret. "Omdat er minder nicotine in zit, zou het voor rokers makkelijker zijn om van het roken af te komen. Maar inmiddels zien we dat een heleboel jonge mensen aan de e-sigaret beginnen zonder dat ze ooit een normale sigaret hebben aangeraakt."</p>
<p>Volgens Van der Toorn heeft de e-sigaret een verkeerd imago. "Ze zien er prachtig uit. Ze hebben mooie kleurtjes en mooie geurtjes. Maar aan de e-sigaret zit eigenlijk een luchtje. Er moet goed gekeken worden wat er allemaal in mag zitten en in het uiterste geval moeten we het een halt toeroepen."</p>
<h2>Blanco verpakkingen</h2>
<p>Staatssecretaris Paul Blokhuis voor Volksgezondheid zegt in een reactie dat al allerlei stappen worden gezet om de e-sigaret terug te dringen. "Jongeren onder de 18 jaar mogen geen e-sigaretten kopen. Er geldt een reclameverbod voor e-sigaretten en de verpakkingen worden straks helemaal blanco."</p>
<p>Ook is er vanuit het ministerie contact met de Amerikaanse keuringsdienst FDA. "Die onderzoekt nu de schadelijkheid van e-sigaretten. We zijn zeer benieuwd naar de uitkomsten. Ik sluit niet uit dat dat ook bij ons tot een heroverweging leidt. Dan gaan we ons bezinnen op de vraag of dat gevolgen gaat hebben voor Nederland."</p>
