---
layout: post
title: "Bencic klopt Osaka, publiekslievelingen Ahn en Townsend onderuit"
date: Mon, 02 Sep 2019 20:06:18 +0200
category: sport
externe_link: "https://nos.nl/l/2300086"
feature_image: "https://nos.nl/data/image/2019/09/02/574526/1008x567.jpg"
---

<p>Belinda Bencic heeft bij de US Open voor een verrassing gezorgd door in de achtste finales titelverdedigster Naomi Osaka te verslaan. De als dertiende geplaatste Zwitserse won met 7-5, 6-4 van de nummer één van de wereld, die na haar titel bij de US Open van 2018 begin dit jaar ook de Australian Open won.</p>
<p>De 21-jarige Japanse, die met een ingepakte linkerknie speelde en halverwege de tweede set ook even behandeld werd, was gewaarschuwd, want dit jaar speelde ze twee keer eerder tegen Bencic en zowel in Indian Wells als in Madrid zegevierde de één jaar oudere Zwitserse.</p>
<p>Na bijna anderhalf uur sloot Bencic de partij overtuigend af met een lovegame en was haar tweede kwartfinaleplaats op een grandslamtoernooi een feit. In 2014 reikte ze in New York ook al tot de laatste acht.</p>
<p>In februari 2016 stormde Bencic, die in de eerste jaren van haar loopbaan werd getraind door Melanie Molitor, de moeder en trainster van Martina Hingis, de mondiale toptien binnen. Daarna wierpen blessures en een polsoperatie haar ver terug.</p>
<h2>Görgis verzuimt ook Vekic te kloppen </h2>
<p>In de kwartfinales moet Bencic het opnemen tegen Donna Vekic. De als 23ste geplaatste Kroatische scheerde tegen Julia Görges (WTA-30) langs de rand van de afgrond, maar klopte de Duitse uiteindelijk wel: 6-7 (5), 7-5, 6-3.</p>
<p> Görges, die in de vorige ronde Kiki Bertens uit het toernooi had geslagen, verzuimde om bij 5-4 in de tweede set de partij uit de serveren. Vekic werkte een matchpoint weg, forceerde een break en deed dat nog eens bij 5-6, op haar derde setpoint. </p>
<p> In de derde set volstond een break bij 4-3 voor Vekic. Serverend voor de match overleefde ze twee breakkansen, waarna ze haar eerste matchpoint verzilverde. De Kroatische staat voor het eerst in de kwartfinales van een grandslamtoernooi.</p>
<p>Elise Mertens bereikte met speels gemak de laatste acht. De Belgische, als 25ste geplaatst, bleek met 6-1, 6-1 een maatje te groot voor de Amerikaanse Kristie Ahn.</p>
<p>De 27-jarige Ahn stond in 2008 voor het eerst en voor het laatst op de US Open. Bij haar tweede afspraak in New York beleefde ze een droomweek. De nummer 141 van de wereld haalde de achtste finales door onder meer de grandslamkampioenen Ostapenko en Koeznetsova te verslaan.</p>
<p>Daarmee was de koek op. Mertens stormt door het schema en liet ook geen spaan heel van Ahn. De Belgische hoefde in de vier partijen die ze speelde slechts 16 games aan de opponente te laten.</p>
<p>Het Amerikaanse publiek verloor in de achtste finales nog een verrassend presterende landgenote. Taylor Townsend (ATP-116) ging met 6-1, 4-6, 6-1 onderuit tegen Bianca Andreescu (ATP-15).</p>
<p>Townsend ging in haar imposante zeges op Simona Halep en Sorana Cirstea veelvuldig naar het net. Tegen de vinnige Andreescu was dat geen goed plan. De Canadese liep in een mum van tijd uit naar setwinst.</p>
<p>De 23-jarige Townsend paste haar tactiek aan en bleek een tijdlang uitstekend mee te kunnen in de rally. Andreescu dreigde de controle te verliezen, maar de Canadese werd in de derde set weer in het zadel geholpen door de fouten van Townsend.</p>
