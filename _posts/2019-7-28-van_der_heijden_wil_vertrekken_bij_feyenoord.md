---
layout: post
title: "Van der Heijden wil vertrekken bij Feyenoord"
date: Sun, 28 Jul 2019 21:57:21 +0200
category: sport
externe_link: "https://www.telegraaf.nl/sport/1341610413/van-der-heijden-wil-vertrekken-bij-feyenoord"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/51ef906e-b173-11e9-b5ae-02d1dbdc35d1.jpg"
---

<p class="intro">Jan-Arie van der Heijden (31) wil vertrekken bij Feyenoord. De man die in De Kuip de landstitel, twee KNVB-bekers en tweemaal de Johan Cruijff-Schaal won, heeft geen trek om in deze fase van zijn carriere op de bank plaats te nemen. Van der Heijden wil geen herrieschopper zijn bij Feyenoord, maar vindt dat hij in deze fase voor zichzelf mag opkomen.</p> <p>„De trainer kiest voor andere spelers”, zegt de centrale verdediger. „Dat is zijn goed recht. Maar ik ken mijn eigen kwaliteiten en ik denk dat ik daarmee niet op de bank moet zitten. Ook niet bij Feyenoord.”</p><p>Feyenoords nieuwe trainer Jaap Stam had in de laatste twee oefenwedstrijden tegen buitenlandse profclubs geen plek in de basis voor Van der Heijden. Tegen Southampton (3-1 nederlaag, enige Rotterdamse treffer van Orkun Kökcü) blunderde Van der Heijdens concurrent Sven van Beek al snel en die viel vervolgens uit met een blessure, waardoor de routinier alsnog aan de bak mocht. Er volgde van zijn kant een goed optreden. „Ik ben duidelijk geen eerste keus nu. Dat ben ik jarenlang wel geweest. Ik kies dan liever voor een nieuw avontuur.”</p><p>Gelet op zijn staat van dienst bij Feyenoord rekent Van der Heijden, die opgroeide bij Ajax en ook voor Willem II en Vitesse uitkwam voordat hij in 2015 in Rotterdam neerstreek, op medewerking van zijn werkgever. Zijn contract loopt over tien maanden af. Eerder liet Feyenoord ook Karim El Ahmadi en Brad Jones transfervrij vertrekken.</p><p>Jaap Stam kijkt al langer uit naar de komst van een nieuwe centrale verdediger en een spits. Hij rekent op versterking deze week. Ook Renato Tapia keert terug bij selectie.</p><p>Jens Toornstra, Nicolai Jorgensen, Sam Larsson en Van Beek (de laatste twee vielen uit tegen Southampton) zijn vraagtekens voor competitiestart tegen Sparta.</p><p>Van der Heijden zegt dat de club in de tussentijd ’absoluut’ op hem kan rekenen. Hij is vanaf de eerste dag bij Feyenoord een voorbeeldige prof geweest. En dat wil hij blijven. „Ik heb het ook goed naar mijn zin hier. Ik vind dit een prachtige club, ik ga goed om met iedereen in de selectie en ik vind Rotterdam een fijne stad. Maar ik voel dat Feyenoord geen vertrouwen uitstraalt naar mij voor de toekomst.”</p><p>Van der Heijden, gedecideerd: „Dan moet je een keuze maken en samen tot een oplossing komen.”</p>
