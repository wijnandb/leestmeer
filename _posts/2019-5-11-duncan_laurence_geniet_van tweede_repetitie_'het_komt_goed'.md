---
layout: post
title: "Duncan Laurence geniet van tweede repetitie: 'Het komt goed'"
date: Sat, 11 May 2019 17:24:06 +0200
category: cultuur
externe_link: "https://nos.nl/l/2284129"
feature_image: "https://nos.nl/data/image/2019/05/11/549186/1008x567.jpg"
---

<p>Het is nog niet helemaal zoals het er volgende week uit moet komen te zien, maar Duncan Laurence kijkt tevreden terug op zijn tweede repetitie op het songfestivalpodium in Tel Aviv. "Er zijn nog wat kleine dingen die aangepast moeten worden, maar dat komt goed", zegt de zanger die donderdag in actie komt tijdens de tweede halve finale van het Eurovisie Songfestival.</p>
<p>Vanmiddag heeft hij drie keer zijn nummer 'Arcade' mogen zingen. Het begin verliep een beetje rommelig. Het is de bedoeling dat er een witte lichtbol boven de piano van Duncan hangt. De bal van de eerste repetitie voldeed niet. Daarom moest er een nieuwe worden ingevlogen. Die hebben ze nog niet aan een draad uit het plafond kunnen laten komen en daarom stond de lamp nu op een glazen kubus op de piano. Met nog een paar dagen te gaan, doet Duncan er relaxed over. "Ik heb vertrouwen in mijn creatieve team, zij weten wat ze doen, dus geen zorgen."</p>
<p>Dat creatieve team heeft de repetitie uiteraard ook nauwgezet gevolgd. In de grote zaal van de Expo in Tel Aviv zat het team op een bank naar een groot scherm te kijken. Camerashots, belichting, alles wordt in de gaten gehouden en indien nodig bijgestuurd.</p>
<p>Oud-deelnemer Ilse DeLange is onderdeel van het creatieve team. Zij liep na twee uitvoeringen van Arcade nog even naar Laurence op het podium. Of hij tijdens het meezingstukje in de maat op de piano kon slaan in plaats van zijn armen wijd open naar achteren te doen. Na afloop van de repetitie was de zangeres erg blij. "Ik heb pijn in mijn kaken van het glimlachen, ik ben zo trots", zei DeLange.</p>
<h2>Ongekende start</h2>
<p>Voor Duncan Laurence betekent het Songfestival een vliegende start van zijn carrière. "Het is een opwindend avontuur, maar ik voel er de goede spanning bij."</p>
<p>De tweede keer op het immense podium heeft de 25-jarige zanger goedgedaan. "Ik vind het fijn er weer te staan, het helpt om mijn zenuwen een beetje in bedwang te houden. Ik kijk goed rond wat er gebeurt en geniet er ook echt van, dat is zo belangrijk', zegt hij met een grote glimlach.</p>
<p>De druk op de schouders van Laurence is groot, al ruim anderhalve maand zeggen bookmakers dat hij het Songfestival zaterdag gaat winnen. Ook hier is de zanger uitermate relaxed over. "Een last wil ik het niet noemen, want dat is iets negatiefs. Ik vind het juist heel positief dat mensen mij willen zien winnen, een groter compliment kan ik niet krijgen, maar er kan nog van alles gebeuren."</p>
