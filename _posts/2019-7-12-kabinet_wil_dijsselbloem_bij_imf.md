---
layout: post
title: "Kabinet wil Dijsselbloem bij IMF"
date: Fri, 12 Jul 2019 11:18:09 +0200
category: politiek
externe_link: "https://nos.nl/l/2293131"
feature_image: "https://nos.nl/data/image/2019/07/12/562892/1008x567.jpg"
---

<p>Het kabinet schuift één kandidaat naar voren om directeur van het IMF te worden: oud-PvdA-minister Jeroen Dijsselbloem. Minister Hoekstra, die eerder deze week zei dat Nederland een paar uitstekende kandidaten heeft, zei vandaag dat één kandidaat echt goede kaarten lijkt te hebben en dat het kabinet die nog verder wil verbeteren.</p>
<p>Hoekstra wil geen namen noemen, maar Haagse bronnen bevestigen het bericht van de Volkskrant dat het gaat om Dijsselbloem.</p>
<p>Het IMF heeft een nieuwe directeur nodig omdat Christine Lagarde vertrekt naar de Europese Centrale Bank. Traditiegetrouw wordt het IMF geleid door een Europeaan. De Europese Unie wil nog deze maand een kandidaat voordragen.</p>
<h2>Oud-premier Balkenende</h2>
<p>Volgens de Volkskrant had Hoekstra aanvankelijk ook zijn CDA-partijgenoot Balkenende op het oog als mogelijke opvolger van Lagarde. De oud-premier is tegenwoordig hoogleraar in Rotterdam en commissaris bij ING. Maar zijn kandidatuur zou op weinig enthousiasme kunnen rekenen bij andere EU-landen.</p>
<p>Het kabinet wil nu dus helemaal inzetten op Dijsselbloem.</p>
<h2>Zuid-Europa</h2>
<p>De PvdA'er heeft internationaal een goede reputatie als voorzitter van de Eurogroep tussen 2013 en 2018. Wel is hij niet overal even geliefd: in Zuid-Europa wordt hem verweten dat hij landen als Italië en Griekenland te hard heeft aangepakt. Het kabinet is zich daarvan bewust, maar zal proberen de EU-landen ervan te overtuigen dat Dijsselbloem een goede kandidaat is om als IMF-directeur een neutrale positie in te nemen.</p>
<p>Dijsselbloem, die sinds kort voorzitter is van de Onderzoeksraad voor Veiligheid, heeft nog niet gereageerd op de berichten dat zijn naam rondzingt. En het kabinet wil er dus ook niks over zeggen. Volgens de Volkskrant zijn onder de medekandidaten de Spaanse minister Nadia Calviño van Financiën en de Finse oud-Eurocommissaris Olli Rehn. Al eerder werd de naam genoemd van de Britse centralebankpresident Mark Carney.</p>
