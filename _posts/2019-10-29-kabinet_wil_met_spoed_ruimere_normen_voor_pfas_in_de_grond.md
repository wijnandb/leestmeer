---
layout: post
title: "Kabinet wil met spoed ruimere normen voor PFAS in de grond"
date: Tue, 29 Oct 2019 03:49:16 +0100
categories: 
- financieel 
- economie 
externe_link: "https://nos.nl/l/2308102"
feature_image: "https://nos.nl/data/image/2019/10/29/588193/1008x567.jpg"
aantal: 472
unieke: 261
bron: "NOS"
---

<p>Het RIVM moet zo snel mogelijk bepalen wat een veilige norm is voor het giftige PFAS in de bodem. Staatssecretaris Van Veldhoven wil uiterlijk 1 december duidelijkheid, zodat bouwprojecten weer kunnen doorgaan.</p>
<p>De bedoeling is dat de huidige, strenge norm van maximaal 0,1 microgram PFAS per kilo grond verruimd wordt, zonder dat de gezondheid of het milieu in gevaar komt. Daarom heeft Van Veldhoven het RIVM gevraagd met spoed op basis van recente metingen een landelijke norm op te stellen.</p>
<p>Ondernemersorganisatie VNO-NCW ziet het verzoek van Van Veldhoven als "een klein lichtpuntje", maar benadrukt dat de deadline van 1 december te laat is. "Er moet met onmiddellijke ingang een oplossing komen om faillissementen te voorkomen", aldus de organisatie.</p>
<h2>Geen risico</h2>
<p>De grens van 0,1 microgram voor landbouw en natuur is afgelopen zomer door het ministerie van Infrastructuur en Waterstaat opgesteld uit voorzorg. Er is nog veel onduidelijk over de gevaren van PFAS en daarom wilde het ministerie geen risico nemen. Van Veldhoven hierover: "Die 0,1 microgram geeft alleen aan dat er PFAS in de grond zit. Verder weet je nog niets van de omgeving. Dan zegt de wet: je mag niks."</p>
<p>Dat heeft veel projecten waarbij grond verplaatst wordt in de problemen gebracht. Veel van die grond voldoet niet aan de strenge normen. De grond moet worden getest en dat kost veel geld. Grondbanken en grondverzetbedrijven zijn terughoudend met het innemen van grond die niet getest is. Daardoor lopen projecten vertraging op of liggen stil.</p>
<p>Staatssecretaris Van Veldhoven zei eerder al dat ze volgend jaar met nieuw beleid wil komen, op basis van nieuwe onderzoeken naar de risico's van PFAS. Maar de nood is inmiddels zo hoog dat ze op korte termijn een oplossing wil en daarmee vooruitloopt op de vaststelling van een nieuwe PFAS-norm in 2020. </p>
<p>Bouwprojecten liggen nu onnodig stil, zegt de bewindsvrouw, want is er door nieuwe metingen van de grond meer bekend over het PFAS-risico. "Zodra het RIVM zegt: ik heb voldoende vertrouwen om meer ruimte te geven, dan wil ik die ruimte zo snel mogelijk bieden. We moeten zo snel mogelijk van de 0,1-grens af, binnen de veilige ruimte die er is."</p>
<p>Van Veldhoven gelooft niet dat volgend jaar uiteindelijk zal blijken dat de situatie veel slechter is dan nu wordt aangenomen. "Het RIVM doet metingen in polder A en polder B. Dan kijken ze: hoe vuil is die grond in Nederland al op dit moment? De wet zegt: als je weet wat er in de grond zit, mag je ook grond van dezelfde kwaliteit gebruiken, uitgezonderd plekken die zeer vervuild zijn. Nu we meer daarover weten, kunnen we ook meer ruimte geven." </p>
<p>Morgen komt de bouwsector, net als eerder de boeren, demonstreren in Den Haag. De bouwers zijn vooral boos over de stikstofregels, maar ook de PFAS-normen zijn hun een doorn in het oog.</p>
