---
layout: post
title: "Lyon staat optocht van Oranjefans naar het stadion niet toe"
date: Tue, 02 Jul 2019 09:47:51 +0200
category: nieuws
externe_link: "https://nos.nl/l/2291578"
feature_image: "https://nos.nl/data/image/2019/07/02/560536/1008x567.jpg"
---

<p>Er komt morgen in Lyon geen optocht van Oranjefans naar het stadion waar Nederland de halve finale van het WK speelt. De autoriteiten in de Franse stad geven geen toestemming voor zo'n 'Oranjeparade'.</p>
<p>De afstand van de fanzone in de Franse stad naar het stadion is twintig kilometer. De gemeente vindt het niet wenselijk dat duizenden mensen zo'n lange tocht ondernemen. Het wordt waarschijnlijk zeker 30 graden.</p>
<p>Bij de afgelopen wedstrijden van Nederland op het WK liepen supporters elke keer gezamenlijk naar het stadion. Die duels waren in Valenciennes, Le Havre, Reims en Rennes.</p>
<h2>'Jammer'</h2>
<p>Die optochten verliepen zonder incidenten, zegt de woordvoerder van de KNVB. Maar dat waren aanzienlijk kortere wandeltochten. "En in Lyon zien ze het blijkbaar niet zitten. Hartstikke jammer voor die duizenden fans, het is er echt bij gaan horen."</p>
<p>In eerste instantie meldde de KNVB dat Lyon de Oranjeparade had verboden met een beroep op de veiligheid. De lokale autoriteiten zouden extra alert zijn vanwege de recente aanslag in de Franse stad. Maar de Nederlandse ambassade in Frankrijk liet daarop weten dat de grote afstand de enige reden is voor het verbod.</p>
<h2>Zweden</h2>
<p>Nederland speelt morgen om 21.00 uur tegen Zweden. Vooralsnog zijn aan Nederlandse supporters zo'n 2500 kaartjes verkocht.</p>
<p>In het centrum van Lyon is een zone ingericht waar fans zich op de wedstrijd kunnen voorbereiden. De KNVB raadt mensen met een kaartje aan om ruim op tijd naar het stadion te gaan.</p>
