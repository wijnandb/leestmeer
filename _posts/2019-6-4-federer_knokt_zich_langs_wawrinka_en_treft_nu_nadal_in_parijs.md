---
layout: post
title: "Federer knokt zich langs Wawrinka en treft nu Nadal in Parijs"
date: Tue, 04 Jun 2019 19:03:00 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/K3eBa2dLQjI/2287622"
feature_image: "https://nos.nl/data/image/2019/06/04/554664/1008x567.jpg"
---

<p>Roland Garros heeft zijn droomaffiche gekregen voor de halve finales. Daarin nemen Roger Federer en zijn Spaanse rivaal Rafael Nadal het voor het eerst sinds 2017 weer tegen elkaar op.</p>
<p>Nadal had dinsdag geen kind aan de Japanner Kei Nishikori (6-1, 6-1, 6-3), terwijl Federer alle zeilen bij moest zetten tegen zijn Zwitserse landgenoot en vriend Stan Wawrinka (7-6 (4), 4-6, 7-6 (5), 6-4).</p>
<p>Dat Nadal als elfvoudig kampioen in Parijs bij de laatste vier staat, is geen verrassing. Van de 37-jarige Federer werd juist weinig verwacht, omdat hij de afgelopen jaren het gravelseizoen oversloeg om zijn lichaam te sparen.</p>
<p>Het wordt de 39ste keer dat de twee tennisgrootheden elkaar treffen. De laatste vijf keer won Federer, maar op gravel staat Nadal met 12-2 voor in onderlinge ontmoetingen. Op Roland Garros is hij in vijf duels zelfs ongeslagen tegen de Zwitser.</p>
<h2>Heerlijk duel met Wawrinka</h2>
<p>Federer staat voor het eerst in zeven jaar weer in de halve finales op Roland Garros na een heerlijk duel met Wawrinka, de toernooiwinnaar van 2015.</p>
<p>Na het verlies van de eerste set nam Wawrinka het heft in handen en Federer was ineens zoekende. Wawrinka heerste met zijn mokerslagen, kwam in het derde bedrijf met een break op 4-3 en Federer maakte een aangeslagen indruk.</p>
<p>Hij toonde echter zijn klasse, brak direct terug en wist daarna het spel van zijn landgenoot te ontregelen. Na een regenpauze van een uur, op 3-3 in set vier, sloeg hij pas toe op zijn achttiende breakpoint (hij miste er zestien) en serveerde daarna de partij uit.</p>
<h2>Alles lukt bij Nadal, zelfs achterwaartse smash</h2>
<p>Nadal bereikte voor de twaalfde keer de halve finales in Parijs. Hij deelde tegen Nishikori de lakens uit in de rally's en bijna alles lukte, zelfs een achterwaartse smash.</p>
<p>Ook een onderbreking van een uur vanwege een onweersbui kon hem niet afstoppen.</p>
<p>De nummer één van de wereld, Novak Djokovic, zit in de andere helft van het schema. Hij neemt het woensdag in de kwartfinales op tegen Alexander Zverev. De winnaar van die ontmoeting treft Dominic Thiem of Karen Chatsjanov in de halve finales.</p><img src="http://feeds.feedburner.com/~r/nossporttennis/~4/K3eBa2dLQjI" height="1" width="1" alt=""/>
