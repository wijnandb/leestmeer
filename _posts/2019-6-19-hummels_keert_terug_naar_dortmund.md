---
layout: post
title: "Hummels keert terug naar Dortmund"
date: Wed, 19 Jun 2019 15:34:50 +0200
categories: 
- sport 
- voetbal 
externe_link: "https://nos.nl/l/2289716"
feature_image: "https://nos.nl/data/image/2019/06/19/557683/1008x567.jpg"
---

<p>Mats Hummels keert na drie seizoenen terug bij Borussia Dortmund. Bayern München ontvangt naar verluidt ruim dertig miljoen euro voor de centrale verdediger.</p>
<p>Hummels is een jeugdproduct van de Beierse club, maar speelde tussen 2008 en 2016 al acht seizoenen in Dortmund. Drie jaar geleden telde Bayern 35 miljoen euro neer voor de zeventigvoudig international.</p>
<p>Hummels werd in 2014 wereldkampioen met Duitsland, maar komt net Jerôme Boateng en Thomas Müller niet meer voor in de plannen van Joachim Löw; de bondscoach wil met een nieuwe generatie een nieuwe succesploeg smeden.</p>
<h2>Renovatie</h2>
<p>Bayern München, waar dat drietal het afgelopen seizoen onder contract stond, is op dezelfde manier zijn selectie aan het renoveren. De verwachting is dat na Hummels ook Boateng uit Zuid-Duitsland vertrekt. Eerder werden de oudgedienden Arjen Robben en Franck Ribéry al uitgezwaaid.</p>
<p>Hummels tekent voor drie seizoenen bij Dortmund, dat deze transferperiode flink investeert in zijn selectie. Zo werd ook voor onder anderen Thorgan Hazard en Julian Brandt diep in de buidel getast.</p>
