---
layout: post
title: "Australische rugbybond doet homofobe international in de ban"
date: Fri, 17 May 2019 09:58:02 +0200
category: sport
externe_link: "https://nos.nl/l/2285076"
feature_image: "https://nos.nl/data/image/2019/05/17/550615/1008x567.jpg"
---

<p>Nadat hij eerder zijn plek in de WK-selectie al was kwijtgeraakt, is de Australische rugbyer Israel Folau nu ook volledig uit de rugbysport van zijn land verbannen. Aanleiding is een homofobe boodschap die hij enige tijde geleden op Instagram had geplaatst. Bij een hoorzitting werd hij schuldig bevonden aan grove schending van de gedragscode die de Australische bond hanteert.</p>
<p>Begin april plaatste Folau, een diepgelovig christen, een bericht op Instagram met de tekst: "Dronkaards, homo's, overspeligen, leugenaars, hoerenlopers, dieven, atheïsten en heidenen: jullie wacht de hel".</p>
<p>De Australische rugbybond wilde toen al het contract met de 73-voudig international verbreken, maar omdat de speler een hoorzitting aanvroeg werd die beslissing opgeschort. Bij zijn club Waratahs was Folau al wel op een zijspoor gezet.</p>
<p>Spelers die voor het Australisch rugbyteam uitkomen, tekenen een contract met de bond waarin onder andere een ethische code is opgenomen. Folau had een contract voor vier jaar met de bond.</p>
<h2>Folau diep bedroefd</h2>
<p>In een verklaring laat Folau weten diep bedroefd te zijn over zijn ontslag. "Het was een eer om Australië te vertegenwoordigen in de sport die ik liefheb. Uitkomen voor mijn religieuze overtuiging zou het beoefenen van mijn sport niet in de weg mogen staan."</p>
<p>Folau is niet zomaar een rugbyer. De full-back verbrak in 2007 het record van de meeste try's (21) in een seizoen voor een debutant in de National Rugby League. Australië moet het later dit jaar dus zonder hem doen bij de WK in Japan.</p>
<h2>Waarschuwen hielp niet</h2>
<p>De Australische rugbybond had Folau na eerdere homofobe berichten al een waarschuwing gegeven, maar de rugbyer was niet van plan zijn opvattingen te herzien of om zijn geloofsovertuigingen voor zichzelf te houden.</p>
<p>"Deze uitkomst is pijnlijk voor de sport", liet bondsvoorzitter Raelene Castle weten. "Iedere speler heeft recht op zijn eigen mening, maar we moeten elkaars verschillen wel blijven respecteren."</p>
