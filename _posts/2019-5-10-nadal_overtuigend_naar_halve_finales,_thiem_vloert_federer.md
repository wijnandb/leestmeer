---
layout: post
title: "Nadal overtuigend naar halve finales, Thiem vloert Federer"
date: Fri, 10 May 2019 20:04:19 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/HWHvOP9ghJ0/2284036"
feature_image: "https://nos.nl/data/image/2019/05/11/549072/1008x567.jpg"
---

<p>Rafael Nadal lijkt hard op weg naar zijn negende finale bij het masterstoernooi van Madrid. In de kwartfinales was hij met 6-1, 6-2 veel te sterk voor Stan Wawrinka.</p>
<p>Van de voorgaande twintig ontmoetingen won drievoudig grandslamwinnaar Wawrinka er maar drie. Ook in Madrid kwam hij er niet aan te pas. Voor de ogen van oud-voetballer Raúl speelde Real Madrid-supporter Nadal een vrijwel foutloze wedstrijd en stond zijn tegenstander maar drie games toe.</p>
<p>In de halve eindstrijd stuit Nadal op Stefanos Tsitsipas, die in een spectaculair duel afrekende met titelverdediger Alexander Zverev. De 20-jarige Griek en de 22-jarige Duitser gaven elkaar aanvankelijk weinig toe, maar op 6-5 in de eerste set begon de machine van Zverev plotseling te haperen.</p>
<h2>Negende of eerste finale</h2>
<p>In de tweede set was Zverev weer volledig bij de les en had hij aan een break genoeg voor setwinst. Daarna liet hij te veel kansen liggen op de service van Tsitsipas. De Griek sloeg wel toe op de beslissende momenten en won uiteindelijk eenvoudig: 7-5, 3-6, 6-2.</p>
<p>Tsitsipas werd vorig jaar bij zijn eerste deelname in Madrid in de eerste ronde uitgeschakeld. Nadal won het toernooi in Madrid al vijf keer (2005, 2010, 2013, 2014, 2017). Drie keer (2009, 2011, 2015) was hij verliezend finalist.</p>
<p>De andere halve finale gaat tussen Dominic Thiem en Novak Djokovic. Thiem, verliezend finalist van 2017 en 2018, won in een boeiende partij met 3-6, 7-6 (11), 6-4 van Roger Federer.</p>
<p>Federer speelde pas zijn derde partij op gravel sinds 2016 en moest in zijn vorige ronde tegen Gaël Monfils al twee matchpoints wegwerken.</p>
<p>Thiem, de Oostenrijkse nummer vijf van de wereld, won de laatste keer dat ze elkaar tegenkwamen op gravel (Rome, 2016) en had zijn laatste zeven gravelpartijen gewonnen. Vorig jaar was Thiem verliezend finalist (tegen Nadal) op Roland Garros, het enige grandslamtoernooi dat op gravel wordt gespeeld.</p>
<h2>Twee matchpoints weggewerkt</h2>
<p>Toch ging de eerste set vlotjes naar de vrijwel foutloos spelende Federer. Dat niveau hield de Zwitser niet vol en Thiem beet zich vast in de partij. In de tiebreak werkte de Oostenrijker twee matchpoints weg en sloeg hij toe op zijn zesde setpoint. In de derde set waren twee breaks Federer te machtig.</p>
<p>Thiem heeft nu in onderlinge ontmoetingen vier zeges achter zijn naam. Federer was twee keer de beste.</p>
<p>Novak Djokovic kan zaterdag fris beginnen aan het duel met Thiem. De Servische nummer één van de wereld hoefde niet in actie te komen. Zijn tegenstander in de kwartfinales, Marin Cilic, trok zich terug.</p><img src="http://feeds.feedburner.com/~r/nossporttennis/~4/HWHvOP9ghJ0" height="1" width="1" alt=""/>
