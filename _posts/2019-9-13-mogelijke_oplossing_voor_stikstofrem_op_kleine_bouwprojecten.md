---
layout: post
title: "Mogelijke oplossing voor stikstofrem op kleine bouwprojecten"
date: Fri, 13 Sep 2019 09:03:51 +0200
category: politiek
externe_link: "https://nos.nl/l/2301498"
feature_image: "https://nos.nl/data/image/2019/09/13/576885/1008x567.jpg"
aantal: 349
unieke: 200
bron: "NOS"
---

<p>Het kabinet denkt een manier te hebben gevonden om kleine bouwprojecten te laten doorgaan. Veel van die projecten liggen stil sinds de Raad van State in mei bepaalde dat de Nederlandse aanpak van stikstof niet aan de Europese regels voldoet.</p>
<p>Vorige week werd al duidelijk dat naar schatting zo'n 18.000 projecten op de een of andere manier geraakt worden door die uitspraak. En deze week kwam naar buiten dat bijna 130 grote bouwprojecten van het Rijk, waaronder de aanpak van knooppunt Hoevelaken en de renovatie van het Binnenhof, in gevaar zijn.</p>
<h2>Rekentool</h2>
<p>Het kabinet komt maandag voor kleinere projecten met een aanpassing van een 'rekentool', waardoor kleine bouwprojecten misschien weer op gang kunnen komen. Al voor de rechterlijke uitspraak van mei gebruikten gemeenten een hulpmiddel om te kijken hoeveel stikstof een bepaald project zou uitstoten. Aan de hand daarvan besloten ze of een vergunning gaven. Omdat die tool onderdeel was van de stikstofaanpak van het Rijk, konden gemeenten hem sinds de rechterlijke uitspraak van mei niet meer gebruiken.</p>
<p>Het ministerie van Landbouw heeft nu een nieuwe rekenmodule gemaakt, die wel aan de regels zou voldoen. "Met behulp van deze calculator kan voor activiteiten die de natuur niet raken weer een vergunning worden aangevraagd", schrijft minister Schouten aan de Tweede Kamer. Als gemeenten de calculator gaan gebruiken, zouden vergunningen voor bijvoorbeeld de bouw van een paar huizen of dakkapellen mogelijk makkelijker kunnen worden gegeven. Deze aanpassing is dus geen oplossing voor het probleem van de grote projecten.</p>
<h2>Groot openbaar belang</h2>
<p>Het kabinet denkt al maanden na over maatregelen om aan de uitspraak van de Raad van State tegemoet te komen. Daarvoor is ook een commissie aan het werk gezet onder leiding van oud-minister Remkes. Die komt na Prinsjesdag met een eerste advies.</p>
<p>Het kabinet wil na dat advies met andere overheden kijken naar mogelijkheden om projecten "van groot openbaar belang" toch door te kunnen zetten. Schouten schrijft dat het kabinet zorgvuldig de juiste keuzes wil maken en dat er geen taboes zijn.</p>
<p>In deze video legt NOS op 3 uit waarom Nederland zo met die stikstof in z'n maag zit:</p>
