---
layout: post
title: "Zege Hamilton in Canada na betwiste tijdstraf Vettel, Verstappen vijfde"
date: Sun, 09 Jun 2019 21:49:10 +0200
categories: 
- sport 
- autosport 
externe_link: "https://nos.nl/l/2288353"
feature_image: "https://nos.nl/data/image/2019/06/09/555776/1008x567.jpg"
---

<p>In Canada is ook de zevende Formule 1-race van dit seizoen gewonnen door het team van Mercedes. De Duitser Sebastian Vettel finishte als eerste in zijn Ferrari, maar moest de winst vanwege een tijdstraf van vijf seconden aan de Brit Lewis Hamilton laten.</p>
<p>Max Verstappen eindigde voor het eerst dit seizoen buiten de topvier. De 21-jarige Nederlandse coureur van Red Bull werd vijfde, nadat hij als negende was gestart.</p>
<h2>Vettel hindert Hamilton</h2>
<p>Vettel kreeg een tijdstraf omdat hij Hamilton afsneed toen hij na een slippertje vanuit het gras terugkwam op de baan. "Waar moest ik dan heen", brieste hij boos toen hij zijn straf hoorde.</p>
<p>Een aantal uur na de wedstrijd heeft Ferrari officieel bij de Formule 1-leiding aangekondigd te onderzoeken of er een beroep tegen de tijdstraf mogelijk is. De renstal heeft vier dagen om bewijs te verzamelen en met een eventueel definitief beroep te komen.</p>
<p>Na afloop zorgde Vettel voor het nodige rumoer. Hij was zo boos over zijn tijdstaf dat hij niet naar de prijsuitreiking wilde gaan. Toen hij zich toch weer liet zien, haalde hij eerst het bordje met daarop nummer 1 bij de auto van Hamilton weg.</p>
<h2>Verstappen rukt op</h2>
<p>Het hele veld kwam bij de start goed door de eerste bochtensectie. Verstappen ging in de negende ronde op de harde band Lando Norris voorbij. Alle voor hem gestarte auto's stonden op zachter rubber en moesten eerder de pit opzoeken.</p>
<p>Vettel en Hamilton hadden al zoveel afstand genomen dat beiden na hun bandenwissel (naar hard) ruim voor Verstappen terugkeerden op de baan.</p>
<p>Verstappen was even vierde, maar viel na zijn verplichte stop (ronde 47) weer terug naar de zevende positie. Hij wist Nico Hülkenberg en Daniel Ricciardo nog te passeren en haalde met de vijfde plaats het maximaal haalbare resultaat.</p>
<p>Vooraan zag Vettel Hamiltons Mercedes vanaf ronde 40 in zijn spiegels steeds groter worden. Onder druk ontspon zich het grasincident. Vanwege de tijdstraf van vijf seconden hoefde Hamilton alleen maar in het spoort van Vettel te blijven om te winnen.</p>
<p>"Natuurlijk ben ik woedend", zei Vettel na afloop. De Duitser, die zijn laatste race won vorig jaar in België, had zijn zinnen gezet op de zege in Montreal. De Ferrari's bleken er over veel meer vermogen dan de andere bolides te beschikken.</p>
<h2>Foute wereld</h2>
<p>Het ene foutje werd hem uiteindelijk fataal. "Ik heb hier alles gegeven. Ik ben bestolen"', meende de Duitser, die de stewards die beslissing van de tijdstraf namen blinden noemde. "Dit is een foute wereld, het is niet fair."</p>
<p>Winnaar Lewis Hamilton, die zijn leidende positie in het WK-klassement met zijn vijfde zege in 2019 versterkte, wist zich nauwelijks raad met de vervelende situatie. "Op deze manier wil ik niet winnen. Ik heb geprobeerd Vettel nog te passeren, maar Ferrari was hier goed. Ik heb alleen die beslissing niet genomen."</p>
<p>Overigens was Hamilton zelf de laatste die wegens een tijdstrijd een grand prix-zege moest afstaan. Dat was in België in 2008.</p>
