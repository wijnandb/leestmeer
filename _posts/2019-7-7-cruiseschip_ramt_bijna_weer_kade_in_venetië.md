---
layout: post
title: "Cruiseschip ramt bijna weer kade in Venetië"
date: Sun, 07 Jul 2019 22:47:08 +0200
category: nieuws
externe_link: "https://nos.nl/l/2292518"
feature_image: "https://nos.nl/data/image/2019/07/07/561932/1008x567.jpg"
---

<p>Midden in een hagelstorm met harde windstoten vaart het cruiseschip Costa Deliziosa in Venetië op de kade af. Terwijl het enorme schip nadert, raakt de stuurman de controle kwijt. Het schip dreigt de kade te rammen en een jacht te verpletteren. Op het nippertje, op enkele meters afstand van de wal, kan de ramp worden afgewend door sleepboten.</p>
<p>Dit tafereel voltrok zich vanavond aan de kade van het historische Venetië, aan de Riva Sette Martiri, enkele honderden meters van het beroemde San Marco-plein. "Criminelen, moordenaars! Met dit weer kan je hier niet varen," schreeuwden toeschouwers, schrijft de Italiaanse krant Corriere della Sera.</p>
<p>Op onderstaande beelden is goed te zien hoe het cruiseschip bijna de kade ramde: </p>
<p>In juni ramde een groot cruiseschip de Venetiaanse kade, al was de lucht toen strakblauw. De MSC Opera botste tegen een waterbus en knalde vervolgens tegen de wal. Daarbij raakten vijf mensen gewond.</p>
<p>Een paar jaar geleden is succesvol geprotesteerd tegen de aanwezigheid van de enorme cruiseschepen in Venetië, omdat ze het zicht op de schoonheid van de stad ontnemen. Vanaf 2021 mogen daarom geen grote schepen meer afmeren.</p>
