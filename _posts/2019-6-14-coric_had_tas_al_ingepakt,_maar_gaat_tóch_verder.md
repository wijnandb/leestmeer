---
layout: post
title: "Coric had tas al ingepakt, maar gaat tóch verder"
date: Fri, 14 Jun 2019 16:07:10 +0200
categories: 
- sport 
- tennis 
externe_link: "https://www.telegraaf.nl/sport/552695949/coric-had-tas-al-ingepakt-maar-gaat-toch-verder"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2e4f6416-8ed9-11e9-becc-02c309bc01c1.jpg"
---

<p class="intro">Borna Coric is op het Libéma Open in Rosmalen aan uitschakeling ontsnapt in de kwartfinales. De Kroatische tennisser knokte zich na het verlies van de eerste set langs de Chileen Cristian Garin, die donderdag Robin Haase had uitgeschakeld. Het werd 6-7 (4) 6-3 7-6 (6).</p> <p>Coric overleefde in de tiebreak van de derde set één wedstrijdpunt. Hij maakte in de beslissende set tevens een achterstand van 5-2 (dubbele servicebreak) ongedaan. „Ik was in gedachten mijn tas al aan het inpakken en ineens begon het weer te lopen en sloeg ik een aantal eerste services. Ik had wat geluk dat ik een ace op de lijn sloeg op matchpoint tegen”, zei Coric.</p><p>De als tweede geplaatste Kroaat speelt zaterdag in de halve finales tegen de Fransman Adrian Mannarino, die in drie sets won van de Belg David Goffin 4-6 7-5 6-3. Na de uitschakeling van Stefanos Tsitsipas is Coric, de mondiale nummer 14, op basis van de wereldranglijst de favoriet voor de titel.</p><p>De andere halve finale gaat tussen titelverdediger Richard Gasquet uit Frankrijk en de Australiër Jordan Thompson. De als achtste geplaatste Gasquet was met 7-6 (8) 6-4 te sterk voor de Chileen Nicolas Jarry. Thompson versloeg zijn landgenoot Alex de Minaur, die als derde was geplaatst in Rosmalen: 4-6 6-2 6-3.</p>
