---
layout: post
title: "Elia Viviani wint Hamburgse Cyclassics, broertje Attilio mag ook juichen"
date: Sun, 25 Aug 2019 17:30:27 +0200
category: sport
externe_link: "https://nos.nl/l/2298938"
feature_image: "https://nos.nl/data/image/2019/08/25/572538/1008x567.jpg"
---

<p>Een succesvolle dag voor de wielerbroers Elia en Attilio Viviani. Beiden hebben in de sprint een eendagswedstrijd op hun naam geschreven. Wereldtopper Elia, kersvers Europees kampioen, won voor het derde jaar op rij de Cyclassics in Hamburg.</p>
<p>De acht jaar jongere Attilio won eerder op de dag de 94ste editie van Schaal Sels, een wedstrijd in Vlaanderen. De 22-jarige Viviani van Cofidis vierde zijn eerste overwinning als profrenner.</p>
<h2>Teunissen knap vijfde</h2>
<p>Elia won de sprint voor de Australiër Caleb Ewan en z'n landgenoot Giacomo Nizzolo. Mike Teunissen van Jumbo-Visma werd vijfde, voor Peter Sagan.</p>
<p>Hoewel de renners onderweg vier keer de Waseberg (700 meter à 10%) over moeten, gaat er doorgaans een sprinter met de zege aan de haal. Dat was dit keer niet anders.</p>
<p>Met Ewan (winnaar in 2016), Alexander Kristoff (2014) en Arnaud Démare (2012) eindigden er drie oud-winnaars in de toptien.</p>
