---
layout: post
title: "Leverancier zelfmoordmiddel mag niet meer verkopen"
date: Wed, 26 Jun 2019 22:16:53 +0200
category: binnenland
externe_link: "https://www.telegraaf.nl/nieuws/590960794/leverancier-zelfmoordmiddel-mag-niet-meer-verkopen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b86a35d4-984f-11e9-82fa-0255c322e81b.jpg"
---

<p class="intro">Fabrikanten en verkopers van stoffen die mensen gebruiken om een eind aan hun leven te maken, gaan die niet meer aan particulieren leveren. Dat hebben ze afgesproken met minister Hugo de Jonge van Volksgezondheid.</p> <p>De Jonge kwam in actie toen vorig jaar bleek dat informatie over een ’zelfmoordpoeder’ rondging onder mensen die zelf over hun levenseinde willen beschikken. Het ging om een gemakkelijk verkrijgbaar conserveringsmiddel dat voor dat doel geschikt zou zijn. Onder andere Coöperatie Laatste Wil wees haar achterban de weg naar dit middel, wat de coöperatie op een strafrechtelijk onderzoek kwam te staan. De minister beloofde dat hij ging kijken wat hij zou kunnen doen om de verspreiding van zulke stoffen tegen te gaan.</p><p>Fabrikanten, groothandelaars, winkeliers, webshops en 113 Zelfmoordpreventie hebben nu een gedragscode opgesteld waarin ze vastleggen hoe ze omgaan met middelen waarvan mensen met een doodswens zich bedienen, schrijft De Jonge aan de Tweede Kamer. Ze gaan de verkoop van deze stoffen in de gaten houden. Die informatie delen ze onderling, om als het nodig is te kunnen ingrijpen. Ze houden de namen van de middelen zo veel mogelijk geheim, om mensen niet op ideeën te brengen.</p><p>Mensen lijken afgelopen jaar wel vaker naar bekende ’zelfmoordmiddelen’ te hebben gegrepen. Hulpverleners klopten een kleine twintig keer aan bij het kenniscentrum voor vergiftigingen met een patiënt die zo’n middel opzettelijk had ingenomen. Eerder gebeurde dat maar een enkele keer per jaar. Van de patiënten overleefde overigens het merendeel.</p><p>De verkoop van stoffen die voor dit doel in zwang zijn was de afgelopen tijd niet anders dan anders, rapporteren instanties als het Rijksinstituut voor Volksgezondheid en Milieu.</p>
