---
layout: post
title: "NOS Voetbalpodcast #59: 'Ten Hag moet over Telegraaf-kritiek heen stappen'"
date: Mon, 02 Sep 2019 14:25:05 +0200
categories: 
- sport 
- voetbal 
externe_link: "https://nos.nl/l/2300025"
feature_image: "https://nos.nl/data/image/2019/09/02/574436/1008x567.jpg"
---

<p>In deze aflevering van de NOS Voetbalpodcast praten commentatoren Jeroen Stekelenburg, Jeroen Elshoff, Jeroen Grueter en Frank Snoeks onder andere over Erik ten Hag. De Ajax-trainer gaat niet naar het Voetballer van het Jaar-gala, omdat hij de berichtgeving van organisator De Telegraaf suggestief vindt.</p>
<p>Snoeks vindt dat Ten Hag wel moet gaan. "Probeer de grootsheid op te brengen om er overheen te stappen. Laat ze maar schrijven en lullen en ga daar een prijs in ontvangst nemen, want die verdient hij." Elshoff begrijpt Ten Hag wel. "Ik ga ook niet naar een verjaardag van mensen die ik niet aardig vind. Voor hem voelt het als een Telegraaf-feestje."</p>
<p>Verder komt het Nederlands elftal ter sprake, dat bij elkaar is gekomen voor de EK-kwalificatiewedstrijden tegen Duitsland en Estland. Snoeks is er niet gerust op. "Als Oranje van Duitsland verliest, staan ze negen punten achter op de Duitsers en ook op Noord-Ierland. Elke wedstrijd kan dan een banenschil zijn, zelfs Estland uit."</p>
<p>Voor Matthijs de Ligt en Frenkie de Jong komt de interlandperiode als geroepen, denken de commentatoren. "De Ligt is, denk ik, opgelucht dat hij na zijn teleurstellende debuut bij Juventus even terug is in een warm bad", zegt Grueter.</p>
<p>Volgens Elshoff geldt hetzelfde voor Frenkie de Jong, die bij Barcelona nog moet wennen aan zijn nieuwe positie aan de linkerflank. "Die komt bij het Nederlands elftal en denkt: 'Even lekker voetballen op m'n eigen plek'."</p>
