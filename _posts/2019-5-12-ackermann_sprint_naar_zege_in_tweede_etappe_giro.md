---
layout: post
title: "Ackermann sprint naar zege in tweede etappe Giro"
date: Sun, 12 May 2019 17:13:55 +0200
categories: 
- sport 
- wielrennen 
externe_link: "https://nos.nl/l/2284282"
feature_image: "https://nos.nl/data/image/2019/05/12/549519/1008x567.jpg"
---

<p>Pascal Ackermann heeft de tweede etappe in de Giro d'Italia op zijn naam geschreven. Na 205 kilometer van Bologna naar Fucecchio was hij de sterkste in een massasprint. De Sloveen Primoz Roglic behield de leiding in het algemeen klassement.</p>
<p>De etappe was heuvelachtig en dus geschikt voor aanvallers,maar met een vlakke finale zouden de sprinters zich vast roeren. En dat gebeurde uiteindelijk ook, maar een kopgroep van acht renners (François Bidard, Marco Frapporti, Mirco Maestri, Lukasz Owsian, Sean Bennett, Damiano Cima, Giulio Ciccone en Will Clarke) reed vroeg in de etappe weg.</p>
<p>De gevaarlijkste klant voor rozetruidrager Roglic was de Italiaanse Trek-renner Ciccone, de drager van de bergtrui die op 1.28 van de klassementsleider stond. Het achttal kreeg ruim vijf minuten alvorens de sprintersploegen zich op kop van het peloton nestelden en de marge heuvelop steeds kleiner werd.</p>
<h2>Bora voert peloton aan voor Ackermann</h2>
<p>Met ruim vijftig kilometer te gaan, waren er nog vier van de koplopers over, Ciccone, Bennett, Bidard en Owsian, van wie de voorsprong langzaam terugliep. Onder aanvoering van Bora, dat reed voor Ackermann, ging het tempo in het peloton nog verder omhoog en bleef de voorsprong daarna in het bekende kat- en muisspel enkele kilometers hangen rond de tien seconden.</p>
<p>Op zeven kilometer van de meet volgde na een vlucht van bijna 200 kilometer een hergroepering en konden de renners zich opmaken voor een massasprint, waarin Ackermann zich uiteindelijk de sterkste toonde. De in een grote ronde debuterende Bora-coureur troefde de Italiaan Elia Viviani en de Australiër Caleb Ewan simpel af.</p>
