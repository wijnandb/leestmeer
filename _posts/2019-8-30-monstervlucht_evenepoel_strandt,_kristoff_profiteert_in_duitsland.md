---
layout: post
title: "Monstervlucht Evenepoel strandt, Kristoff profiteert in Duitsland"
date: Fri, 30 Aug 2019 17:16:58 +0200
categories: 
- sport 
- wielrennen 
externe_link: "https://nos.nl/l/2299626"
feature_image: "https://nos.nl/data/image/2019/08/30/573650/1008x567.jpg"
---

<p>Alexander Kristoff heeft in de Ronde van Duitsland de tweede rit gewonnen. De Noor van UAE Emirates versloeg in de 202 kilometer lange etappe van Marburg naar Göttingen Sonny Colbrelli en Yves Lampaert in de sprint.</p>
<p>Kristoff nam ook de leiderstrui over van de Duitser Pascal Ackermann. Timo Roosen (Jumbo-Visma) was op de achtste plaats de beste Nederlander.</p>
<h2>Grote namen vallen aan</h2>
<p>In de heuvelachtige rit leverde Remco Evenepoel weer een huzarenstukje. De 19-jarige Belg, allang niet meer alleen een toptalent, plaatste een aanval op 110 kilometer van de streep. Hij sloeg razendsnel een gat van 3 minuten, hield lang stand, maar kon zijn poging niet bekronen. Op 9,5 kilometer van de finish werd hij achterhaald.</p>
<p>Een massasprint was daarmee nog altijd niet zeker, want Marc Hirschi en Aleksej Loetsenko en even later Vincenzo Nibali deden ook nog een greep naar de dagzege. Nibali werd in de slotkilometer nog teruggepakt.</p>
<h2>Kristoff sterkste</h2>
<p>In de sprint van het uitgedunde peloton was Kristoff superieur. Ackermann, de winnaar van de eerste etappe, moest op een van de vele heuveltjes passen en verloor meer dan zestien minuten.</p>
<p>Caleb Ewan, op papier ook een van de grootste concurrenten van de Duitser, kneep onderweg zelfs in de remmen. De Australiër, in de Tour de France goed voor twee ritzeges, heeft last van een keelontsteking. Eerder gaf hij zijn recente vaderschap en de gebroken nachten die dat met zich meebrengt, op als reden voor het feit dat zijn herstel niet optimaal is.</p>
