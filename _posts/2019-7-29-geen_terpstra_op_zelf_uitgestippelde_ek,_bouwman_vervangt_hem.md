---
layout: post
title: "Geen Terpstra op zelf uitgestippelde EK, Bouwman vervangt hem"
date: Mon, 29 Jul 2019 21:55:02 +0200
category: sport
externe_link: "https://nos.nl/l/2295659"
feature_image: "https://nos.nl/data/image/2019/07/29/567131/1008x567.jpg"
---

<p>Niki Terpstra doet niet mee aan het EK in Alkmaar op 12 augustus. Hij ondervindt te veel last van zijn val in de Tour de France. Bondscoach Koos Moerenhout heeft Koen Bouwman (Jumbo-Visma) opgeroepen als vervanger.</p>
<p>"Hij is niet op tijd in topvorm voor het snelle en intensieve parcours in Alkmaar", zei bondscoach Moerenhout in een toelichting. Zelf liet Terpstra via Twitter weten de komende tijd nog niet in wedstrijdverband in actie te komen.</p>
<p>Een verrassing is het niet, na zijn harde val in de elfde etappe van de Tour de France. Op weg naar Toulouse lag opeens een hoopje renners schots en scheef over elkaar op het Franse asfalt.</p>
<p>Een voor een krabbelden ze op, op eentje na: Niki Terpstra.</p>
<p>Een scheur in zijn schouderblad maakte een einde aan de Tour van Terpstra. En nu kan er ook een kruis door het Europees kampioenschap in Alkmaar, vlak bij zijn woonplaats. Een kampioenschap over wegen die hij nota bene zelf had uitgekozen.</p>
<p>Samen met Laurens ten Dam had Terpstra zich op verzoek van de organisatie gebogen over het parcours in hun trainingsgebied. Zo namen zij onder meer de Munnikenweg, een kasseienstrook van 1.100 meter lang vlak voor de finish, op in het parcours.</p>
<p>De EK wielrennen zijn op 8 augustus (tijdrit voor mannen en vrouwen), 10 augustus (wegwedstrijd voor vrouwen) en 11 augustus (wegwedstrijd mannen) te zien op NPO 1, NOS.nl en de NOS-app.</p>
<p>Naast Bouwman bestaat de wegploeg uit kopman Dylan Groenewegen, Tom Leezer en Mike Teunissen (allen Jumbo-Visma), Dylan van Baarle (Ineos), Sebastian Langeveld (EF Education First), Elmar Reinders (Roompot-Charles) en Ramon Sinkeldam (Groupama-FDJ).</p>
<p>Bouwman was ook al geselecteerd voor de gemengde ploegenaflossing, een nieuw onderdeel voor mannen en vrouwen. Op 7 augustus komt Bouwman samen met Marianne Vos (CCC-Liv), Amy Pieters en Chantal Blaak (Boels-Dolmans), Bauke Mollema (Trek-Segafredo) en Sinkeldam uit op dat nieuwe onderdeel.</p>
