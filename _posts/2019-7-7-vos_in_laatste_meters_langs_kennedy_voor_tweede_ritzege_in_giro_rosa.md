---
layout: post
title: "Vos in laatste meters langs Kennedy voor tweede ritzege in Giro Rosa"
date: Sun, 07 Jul 2019 15:47:17 +0200
category: sport
externe_link: "https://nos.nl/l/2292445"
feature_image: "https://nos.nl/data/image/2019/07/07/561840/1008x567.jpg"
---

<p>De derde etappe in de Giro Rosa heeft een schitterende apotheose opgeleverd. De organisatie tweette al over de winst van Lucy Kennedy, maar op videobeelden was duidelijk te zien dat Marianne Vos in de laatste meters van de koers de Australische nog voorbij vloog.</p>
<p>Niet lang na de finish werd Vos inderdaad uitgeroepen tot winnares. </p>
<p>De derde etappe voerde het peloton zondag van Sagliano Micca naar Piedicavallo. Hemelsbreed liggen de beide plekken slechts elf kilometer van elkaar, maar de rensters kregen 104 kilometer voor de kiezen.</p>
<p>De laatste 16 kilometer liep gemiddeld 3,5% omhoog en dat werd richting de finish steeds iets steiler.</p>
<p>Smalle, bochtige wegen, die geplaveid waren met kasseien, wachtte het peloton richting de finale. Met dat in het achterhoofd sprong Taylor Wiles op twaalf kilometer voor de finish weg, maar in de straten van het kleine Piedicavallo werd ze weer ingerekend. Daarna probeerde Kennedy het.</p>
<h2>Kennedy stort in</h2>
<p>De organisatie tweette al over de winst van de Australische, maar zij stortte in de laatste meters in, juichte ook nog eens te vroeg en werd op de meet ingehaald door Vos.</p>
<p>De Nederlandse boekte daarmee haar tweede ritzege in Italië. Zaterdag was ze de sterkste in de heuvelachtige rit van ruim 78 kilometer naar Viù.</p>
<p>Kennedy werd uiteindelijk tweede. Cecilie Uttrup Ludwig finishte als derde. Annemiek van Vleuten (vijfde), Lucinda Brand (zesde) en Anna van der Breggen (9de) waren de andere Nederlanders in de top-10.</p>
<p>De Poolse Katarzyna Niewiadoma blijft de leider in de Italiaanse rittenkoers.</p>
<p>De Giro duurt nog tot en met volgende week zondag. Morgen staat er een nagenoeg vlakke etappe op het programma. </p>
