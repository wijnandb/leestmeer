---
layout: post
title: "GroenLinks-Kamerlid Özdil trekt steun in voor 'asociaal' leenstelsel"
date: Sat, 11 May 2019 12:48:57 +0200
category: politiek
externe_link: "https://nos.nl/l/2284093"
feature_image: "https://nos.nl/data/image/2019/05/11/549136/1008x567.jpg"
---

<p>De onderwijswoordvoerder van GroenLinks in de Tweede Kamer Özdil stopt zijn steun aan het leenstelsel. In een interview met dagblad Trouw noemt hij het studievoorschot, zoals het stelsel officieel heet, asociaal. "Dit systeem is verrot."</p>
<p>GroenLinks steunde in 2015 de invoering van het systeem waarbij studenten geld lenen voor hun opleiding en dat later naar draagkracht terugbetalen. Het kabinet-Rutte II beloofde dat er extra geld naar het onderwijs zou gaan en dat de rente op de studieschuld laag zou blijven.</p>
<h2>Afkeer</h2>
<p>Dat is onvoldoende gebeurd, zegt GroenLinks-Kamerlid Özdil in het interview. Hij is woordvoerder hoger onderwijs en heeft tot nu toe het standpunt van zijn partij altijd verdedigd, ondanks de toenemende afkeer van studenten en de eigen jongerenbeweging Dwars tegen het leenstelsel.</p>
<p>Özdil zegt nu dat er snel een beter systeem moet komen. "Een leenstelsel ondermijnt alles waar democratie en beschaving voor staat. De rente en het collegegeld zijn verhoogd en de beloftes van voorinvesteringen zijn gebroken. Je ziet dan de gevolgen: er ontstaan nieuwe klassensystemen."</p>
<p>Özdil spreekt op persoonlijke titel, maar rekent op steun van zijn partij. De woordvoerder van partijleider Klaver laat weten dat ze binnen de partij bezig zijn met het voorstel van hun jongerenpartij Dwars om alternatieven te onderzoeken. "Daar gaan we mee verder". Voor de zomer moet daar duidelijkheid over komen.</p>
<p>Özdil hoopt op de steun van regeringspartijen CDA en ChristenUnie om het stelsel af te schaffen. Deze partijen zijn ook tegen het leenstelsel, maar hebben in het regeerakkoord hun steun beloofd aan de voorstanders D66 en de VVD.</p>
<h2>Enorm issue</h2>
<p>In november 2018 zei CU-leider Segers dat de studieschuld en de psychische druk voor studenten een enorm issue zijn en dat het stelsel op termijn moet verdwijnen. In maart dit jaar zei CDA-leider Buma na deze regeerperiode terug te willen naar het oude systeem.</p>
<p>D66-onderwijsminister Van Engelshoven wil dat het leenstelsel blijft, onder meer omdat er extra geld naar het hoger onderwijs gaat. De studenten hebben dit, zegt de minister, nog nauwelijks gemerkt, omdat universiteiten eerst met plannen moesten komen over de exacte besteding van het extra geld.</p>
