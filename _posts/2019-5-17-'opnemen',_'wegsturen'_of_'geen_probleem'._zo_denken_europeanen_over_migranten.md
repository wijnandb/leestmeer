---
layout: post
title: "'Opnemen', 'wegsturen' of 'geen probleem'. Zo denken Europeanen over migranten"
date: Fri, 17 May 2019 16:55:51 +0200
category: nieuws
externe_link: "https://nos.nl/l/2285136"
feature_image: "https://nos.nl/data/image/2019/05/17/550708/1008x567.jpg"
---

<p>"We kunnen niet de hele wereld redden", zegt een Duitse vrouw. "Het zou beter zijn om ze naar huis te sturen zodat ze hun land kunnen opbouwen."</p>
<p>"Ik heb allerlei Europese landen bezocht en nergens zag ik dat het een probleem was", aldus een Hongaarse taalleraar. "Het stoort alleen de Hongaren."</p>
<h2>'Ze komen hier uit noodzaak'</h2>
<p>Ondanks dat het aantal migranten naar Europa sinds de migratiecrisis van 2015 sterk is afgenomen, blijft migratie een onderwerp dat Europeanen sterk verdeelt. Dit blijkt ook uit een rondgang die Nieuwsuur maakte bij inwoners van drie Europese hoofdsteden. "Dit land is vol", klinkt het bijvoorbeeld in Rome. "Zeker als je de hoge werkloosheid in ogenschouw neemt."</p>
<p>Een andere Romein zegt juist: "Ik ben ervoor dat we ze opvangen. Ze komen hier niet allemaal naartoe om schade aan te richten, ze komen uit noodzaak." Zo denken ze in Rome, Berlijn en Boedapest over migratie:</p>
<p>Gemiddeld ziet 64 procent van de Europeanen migratie tussen landen binnen de EU als iets positiefs, blijkt uit de meest recente Eurobarometer, een enquête onder inwoners van alle EU-lidstaten. Maar immigratie vanuit landen buiten de unie, wordt door maar 40 procent van de Europeanen als iets positiefs beschouwd.</p>
<p>De cijfers verschillen sterk per land. In Nederland is 43 procent positief over immigratie vanuit niet-EU landen, in Hongarije 21 procent, in Italië 30 procent en in Duitsland 40 procent.</p>
<p>"Wat je bij Europeanen veel ziet is een dubbele mening", zegt hoogleraar Claes de Vreese. Hij onderzoekt de houding van Europeanen tegenover de EU en Europese thema's. "De meeste Nederlanders vinden de open grenzen binnen de EU een goede zaak en vinden dat ze overal moeten kunnen werken. Maar ze zijn veel meer verdeeld over de vraag of arbeidsmigranten uit andere EU-landen goed zijn voor de economie."</p>
<h2>Geen 'migratieverkiezingen'</h2>
<p>Duitsland en Italië zijn landen die de laatste tijd relatief veel asielzoekers hebben opgevangen. Hongarije daarentegen weigert mee te doen aan het herverdelen van asielzoekers. In deze drie landen is migratie dan ook een belangrijk thema, en bovendien zijn de Europese verkiezingen van volgende week de eerste na de migratiecrisis.</p>
<p>"Toch staat het thema bij de kiezers niet zo hoog als klimaat, terrorisme en mensenrechten", zegt De Vreese. "Het blijft een spannend en belangrijk thema, maar het is ook niet zo dat het dit jaar migratieverkiezingen zouden zijn."</p>
<p>Wat zijn de grootste uitdagingen voor de Europese Unie? EU-correspondent Sander van Hoorn legt het uit:</p>
