---
layout: post
title: "NAC knikkert met Emmen eerste eredivisieclub uit bekertoernooi"
date: Tue, 29 Oct 2019 22:36:50 +0100
category: sport
externe_link: "https://nos.nl/l/2308231"
feature_image: "https://nos.nl/data/image/2019/10/29/588368/1008x567.jpg"
aantal: 305
unieke: 199
bron: "NOS"
---

<p>FC Emmen is de eerste eredivisieclub die is uitgeschakeld in het KNVB-bekertoernooi. De ploeg van trainer Dick Lukkien ging in de eerste ronde bij NAC Breda met 3-2 onderuit.</p>
<p>De bezoekers kwamen via Michael Chacón en Michael de Leeuw twee keer op gelijke hoogte in Breda, maar Finn Stokkers hielp NAC een kwartier voor tijd aan de winnende goal. Eerder scoorden Sydney van Hooijdonk en Roger Riera voor de thuisclub.</p>
<h2>Van Hooijdonk opent score</h2>
<p>NAC degradeerde afgelopen seizoen uit de eredivisie en bezet momenteel de vierde plaats in de eerste divisie. De Bredanaars kwamen na een half uur op fraaie wijze op voorsprong. Na puik voorbereidend werk van Ivan Ilic joeg Van Hooijdonk de bal hard in de bovenhoek.</p>
<p>Beluister hier de reactie van Van Hooijdonk, na afloop van de wedstrijd: </p>
<p>Iets meer dan tien minuten later kwam Emmen terug in de wedstrijd via Chacón, die NAC-doelman Nick Olij in twee instanties wist te verschalken. Daardoor gingen beide ploegen met een gelijke stand rusten.</p>
<p>Het eerste wapenfeit van de tweede helft was voor NAC. De verdediging van FC Emmen stond te slapen bij een hoekschop, waardoor Riera volledig ongedekt de 2-1 binnen kon koppen.</p>
<p>Het duurde niet lang of Emmen kwam opnieuw langszij. Op prachtige wijze kopte Michael de Leeuw het tweede Drentse doelpunt achter Olij.</p>
<p>Een kwartier voor tijd besliste Stokkers het duel echter in het voordeel van NAC. De aanvaller van de thuisploeg kreeg van Emmen alle ruimte om met het hoofd te zorgen voor 3-2.</p>
<h2>Zorgen voor Lukkien</h2>
<p>Emmen-trainer Lukkien zag zijn ploeg opnieuw een hoop doelpunten incasseren, net als in het met 4-1 verloren duel met FC Twente afgelopen vrijdag.</p>
<p>"We verdedigen niet goed. Dat baart absoluut zorgen", reageerde Lukkien bij FOX Sports. "Op deze manier is het lastig om wedstrijden te winnen. Daar moeten we mee aan de slag."</p>
