---
layout: post
title: "Valencia maakt van Cillessen op vier na duurste Nederlander ooit"
date: Wed, 26 Jun 2019 23:04:59 +0200
category: sport
externe_link: "https://nos.nl/l/2290840"
feature_image: "https://nos.nl/data/image/2019/06/26/559419/1008x567.jpg"
---

<p>De overgang van Jasper Cillessen van Barcelona naar Valencia was al bekend. Maar woensdag is ook de transfersom bekendgemaakt: 35 miljoen euro.</p>
<p>De keeper van het Nederlands elftal staat daarmee in één klap in de top-5 van duurste Nederlandse voetballers aller tijden.</p>
<p>En mocht Cillessen binnen vier jaar weer vertrekken bij Valencia, dan zou hij nog verder kunnen stijgen. In het contract is vastgelegd dat Valencia verplicht is om Cillessen te laten gaan als een andere club 80 miljoen euro overmaakt.</p>
<p>Ook in een ander klassement stormt Cillessen met zijn transfer de top-5 binnen: het lijstje met duurste keepers aller tijden. De Nederlander deelt de vijfde plaats met de Belgische doelman Thibaut Courtois.</p>
<p>Cillessen zal echter niet de overstap van Barcelona naar Valencia hebben gemaakt om in deze lijstjes terecht te komen. De international wilde graag weer ergens als eerste doelman aan de slag, na drie seizoenen op de reservebank in Catalonië.</p>
