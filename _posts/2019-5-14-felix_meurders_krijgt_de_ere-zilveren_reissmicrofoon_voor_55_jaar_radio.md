---
layout: post
title: "Felix Meurders krijgt de Ere-Zilveren Reissmicrofoon voor 55 jaar radio"
date: Wed, 15 May 2019 00:10:26 +0200
category: nieuws
externe_link: "https://nos.nl/l/2284668"
feature_image: "https://nos.nl/data/image/2018/09/28/502855/1008x567.jpg"
---

<p>Felix Meurders krijgt de Ere-Zilveren Reissmicrofoon, de oeuvreprijs die incidenteel wordt uitgereikt aan radiomakers, programma's of instellingen met een grote staat van dienst. Juryvoorzitter Vincent Bijlo maakte het nieuws in Met het Oog op Morgen bekend. "Honderd jaar bestaat de radio en Felix is daar al 55 jaar op. Hij is een monument, echt waar."</p>
<p>Meurders was verrast met de onderscheiding. "Wauw. Ik ben verbaasd en vereerd. Mijn dank is groot. Het is een waanzinnige eer", zei hij vanaf zijn vakantieadres.</p>
<p>Meurders (72) maakt al meer dan 55 jaar radio. Tussen 1968 en 1986 was hij te horen op Hilversum III (de voorloper van 3FM). Ook werkte hij voor Radio 1 en is hij al meer dan twintig jaar de presentator van het programma Spijkers met Koppen op NPO Radio 2.</p>
<h2>Nominaties</h2>
<p>Tegelijkertijd zijn de nominaties bekendgemaakt voor de jaarlijkse uitreiking van de Zilveren Reissmicrofoon. Dit jaar zijn het culinaire radioprogramma Mangiare!, presentatrice Mieke van der Weij en de podcastserie De Brand in het Landhuis genomineerd.</p>
<p>De prijs is vernoemd naar Eugen Reiss. In 1924 verbeterde hij de microfoons zo dat bijna iedereen deze bij de radio ging gebruiken.</p>
