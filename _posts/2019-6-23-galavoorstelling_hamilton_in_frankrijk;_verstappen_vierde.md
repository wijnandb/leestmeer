---
layout: post
title: "Galavoorstelling Hamilton in Frankrijk; Verstappen vierde"
date: Sun, 23 Jun 2019 16:40:07 +0200
categories: 
- sport 
- autosport 
externe_link: "https://nos.nl/l/2290320"
feature_image: "https://nos.nl/data/image/2019/06/23/558671/1008x567.jpg"
---

<p>De hegemonie van Mercedes in de Formule 1 duurt voort. Ook de achtste race van het seizoen, de Grote Prijs van Frankrijk, heeft een zege opgeleverd voor een Mercedes-coureur: Lewis Hamilton boekte zijn zesde overwinning van dit seizoen. De Brit, die voor de tweehonderdste keer in 237 races in de WK-punten reed, was ongenaakbaar.</p>
<p>Zijn teamgenoot Valtteri Bottas werd weer tweede in een opnieuw saaie race op het Circuit Paul Ricard. Het was alweer het zesde een-tweetje van Mercedes in acht races.</p>
<h2>Verstappen weer P4</h2>
<p>Max Verstappen kwam opnieuw net tekort voor het podium: de Nederlandse Red Bull-coureur eindigde voor de vijfde keer dit seizoen op de vierde plek. Ferrari-rijder Charles Leclerc, die het Bottas in de laatste ronde nog even moeilijk maakte, werd derde.</p>
<p>Verstappen bleef bij de start Carlos Sainz net voor. Zelf zette de Nederlander zijn Red Bull in de eerste bocht naast de Ferrari van Leclerc. Maar die had meer trekkracht bij het uit-accelereren en behield zo zijn derde plek.</p>
<p>Hamilton, van poleposition gestart, was prima weg en gunde Bottas zo geen enkele kans. Sebastian Vettel had vanaf de zevende plek zeven ronden nodig om de McLarens van Lando Norris en Sainz te passeren.</p>
<h2>Niemandsland</h2>
<p>Inmiddels was het gat met Verstappen al acht seconden. Dat gat werd per ronde iets kleiner en Verstappen, die meldde niet harder te kunnen, reed als eerste van de toppers de pitstraat in voor een bandenwissel.</p>
<p>Nadat ook achtereenvolgens Lerclerc, de Mercedessen en Vettel de harde band hadden omgelegd, was er hoegenaamd niets veranderd. Hamilton ging comfortabel aan kop en liep alleen maar uit. Bottas had van Leclerc niets te duchten, daarachter reed Verstappen in niemandsland.</p>
<h2>Zwakke Gasly</h2>
<p>Zijn teamgenoot Pierre Gasly werkte weer een zwakke race af, maar had ver na afloop geluk dat Daniel Ricciardo een dubbele straf kreeg voor twee overtredingen in de laatste ronde en zijn zevende plaats zag veranderen in de elfde. Gasly schoof op naar de tiende plaats en verdiende zo toch nog een WK-punt.</p>
<p>Achter Verstappen kwam Vettel geen meter dichterbij en de race leek voor de Duitser als een nachtkaars uit te gaan. Tot de slotronde, waarin Vettel gas gaf voor een extra WK-puntje voor de snelste ronde. Die troostprijs haalde Vettel, die in de voorlaatste ronde een nieuw setje banden kon gaan halen, wel binnen.</p>
<h2>Grote achterstand in titelstrijd</h2>
<p>De Duitser legde zich neer bij de galavoorstelling van Hamilton. "We wilden op dit circuit dichter in de buurt van Mercedes zitten. Daar zijn we niet in geslaagd", gaf hij toe. Vettel, die inmiddels in de titelstrijd een achterstand van 76 punten op Hamilton heeft, hoopt volgende week beter voor de dag te komen in Oostenrijk. "Dat circuit zou ons beter moeten liggen."</p>
<p>Hamilton kon zijn geluk niet op. "Dit was een geweldige dag in Frankrijk, met dank aan het team. Een betere seizoenstart hadden we ons niet kunnen wensen. Het was echt niet eenvoudig. Aan het einde waren mijn banden niet meer geweldig."</p>
<p>De Brit maakt, na zijn vierde zege op rij, een onverslaanbare indruk. Teamgenoot Valtteri Bottas, dit seizoen goed voor twee overwinningen, gaf toe dat Hamilton op Paul Ricard zonder twijfel de beste was. "Maar ik weet dat hij niet onverslaanbaar is."</p>
<h2>Kritiek op regelmakers</h2>
<p>De achtste race van het F1-seizoen was een saaie, waarin amper iets gebeurde. Volgens Hamilton is dat de coureurs niet aan te wrijven. "Wij hebben de regels niet gemaakt. En we zijn ook niet verantwoordelijk voor de verschillen in budgets tussen teams. er zijn de afgelopen jaren veel verkeerde beslissingen genomen die de Formule 1 niet ten goede zijn gekomen", aldus de heersende Brit.</p>
