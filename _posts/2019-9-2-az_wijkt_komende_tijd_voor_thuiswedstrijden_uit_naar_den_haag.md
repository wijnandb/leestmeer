---
layout: post
title: "AZ wijkt komende tijd voor thuiswedstrijden uit naar Den Haag"
date: Mon, 02 Sep 2019 16:15:06 +0200
categories: 
- sport 
- voetbal 
externe_link: "https://nos.nl/l/2300058"
feature_image: "https://nos.nl/data/image/2019/09/02/574472/1008x567.jpg"
---

<p>AZ wijkt voor de komende thuiswedstrijden in de eredivisie opnieuw uit naar het Cars Jeans Stadion van ADO Den Haag. AZ-Sparta (14 september) en AZ-Heracles Almelo (28 september) worden in Den Haag gespeeld.</p>
<p>Omdat vorige maand een deel van het dak instortte, kan AZ voorlopig niet terecht in het eigen stadion. De Alkmaarders speelden daarom in Den Haag al een thuisduel tegen Marioepol (voorronde Europa League) en FC Groningen (eredivisie).</p>
<h2>Winterstop</h2>
<p>De gemeente Den Haag wil AZ in ieder geval tot de winterstop de helpende hand bieden. "De twee wedstrijden die AZ al hier in Den Haag heeft gespeeld zijn uitstekend verlopen, dus we helpen ze graag uit de brand", zei burgemeester Pauline Krikke.</p>
<p>"We zijn blij dat we tot aan de winterstop de mogelijkheid hebben om onze thuisduels in Den Haag te spelen", reageerde Robert Eenhoorn, algemeen directeur van AZ. "De samenwerking met ADO is tot nu toe meer dan uitstekend bevallen."</p>
<p>De gemeente Den Haag maakt alvast een uitzondering voor de eredivisiewedstrijd van AZ tegen Ajax, die gepland staat voor zondag 15 december. "Dat is uit het oogpunt van openbare orde en veiligheid een niet aanvaardbaar risico en dat sta ik niet toe", verklaarde Krikke.</p>
<p>Al jaren mogen bij thuiswedstrijden van ADO Den Haag tegen Ajax vanwege ongeregeldheden uit het verleden geen Amsterdamse fans aanwezig zijn.</p>
<h2>Europa League</h2>
<p>Eerder was al bekend dat AZ zijn thuiswedstrijden in de poulefase van de Europa League in Den Haag gaat spelen.</p>
<p>AZ gaat het dak van het eigen stadion grotendeels vernieuwen. Het is nog onduidelijk wanneer dat klaar is en AZ weer in eigen huis terechtkan.</p>
