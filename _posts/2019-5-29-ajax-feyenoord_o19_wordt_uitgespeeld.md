---
layout: post
title: "Ajax-Feyenoord O19 wordt uitgespeeld"
date: Wed, 29 May 2019 18:20:06 +0200
category: sport
externe_link: "https://www.telegraaf.nl/sport/3667713/ajax-feyenoord-o19-wordt-uitgespeeld"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/de87ae50-822d-11e9-bfdd-0255c322e81b.jpg"
---

<p class="intro">De zaterdag gestaakte kampioenswedstrijd tussen Ajax en Feyenoord Onder 19 (0-0) wordt uitgespeeld. De aanklager amateurvoetbal van de KNVB heeft bepaald dat de resterende 67 minuten zonder publiek zullen worden afgewerkt op sportpark De Toekomst en deed de Amsterdammers een schikkingsvoorstel.</p> <p>De Amsterdammers moeten de KNVB laten weten of zij akkoord gaan met de boete van 2500 euro vast en 7500 euro voorwaardelijk. De voorwaardelijke straf wordt onvoorwaardelijk (en dus ook opgelegd) als Ajax niet kan of wil aangeven wie de relschoppers waren. Of als de club geen passende maatregelen tegen de hooligans neemt. De boodschap is duidelijk: de aanklager verlangt dat Ajax de raddraaiers benoemt en aanpakt.</p><p>Met het schikkingsvoorstel, dat laag lijkt, maar voor amateurbegrippen fiks is, onderstreept de aanklager dat de wedstrijdorganisatie ver onder de maat was. Hoewel Ajax zelf bepaalde wie er bij het risicoduel aanwezig mocht zijn, kwamen er leden van de Amsterdamse harde kern op de hoofdtribune met Feyenoord-reserves en familieleden van de staf en spelers van Feyenoord.</p><p>Na een gemiste Feyenoord-kans en een ’oeh’-reactie brak een aantal heethoofden door de rij stewards en werd de confrontatie gezocht met de familieleden van de Feyenoorders. De trainers John Heitinga (Ajax) en Dirk Kuyt (Feyenoord) wisten te voorkomen dat er klappen vielen, maar de schrik was enorm. Later werd door een stel Ajax-hooligans ook nog geprobeerd een Feyenoord-bus te bestormen.</p><p>Als Ajax het uit te spelen duel alsnog weet te winnen, is het elftal van Heitinga kampioen van Nederland. Bij een gelijkspel of Feyenoord-zege nemen de spelers van Kuyt de schaal in ontvangst.</p>
