---
layout: post
title: "Baudet zet machtswisseling Forum voor Democratie door"
date: Wed, 15 May 2019 15:44:15 +0200
category: nieuws
externe_link: "https://nos.nl/l/2284768"
feature_image: "https://nos.nl/data/image/2019/03/25/539384/1008x567.jpg"
---

<p>Vorig jaar werd hij nog geroyeerd. Nu krijgt hij opnieuw een belangrijke positie binnen Forum voor Democratie. Oud-VVD senator en voormalig vertrouweling van Thierry Baudet, Robert de Haze Winkelman, keert terug in de partij. Hij wordt verantwoordelijk voor het rekruteren van potentiële Tweede Kamerleden.</p>
<p>Met de terugkeer van de oudgediende zet de machtswisseling bij Forum voor Democratie door. De vervanging van de partijtop is vlak na de historische overwinning bij de Provinciale Statenverkiezingen ingezet.</p>
<h2>Ruzie tussen Otten en Baudet</h2>
<p>Tussen de oprichters van het eerste uur Henk Otten en Thierry Baudet boterde het al een tijdje niet meer. Kleine haarscheurtjes werden grote verschillen van inzicht over de toekomst van de partij.</p>
<p>In een interview met NRC uitte Otten voor het eerst publiekelijk zijn ongenoegen. Baudet zou de partij 'te veel naar rechts' trekken. Door woorden als 'boreaal' te gebruiken in speeches zou Baudet bovendien mensen van Forum voor Democratie 'nodeloos in de wind zetten'.</p>
<p>Daarnaast was er een conflict over hoe de partij intern wordt gestructureerd. Het is de reden waarom prominenten als De Haze Winkelman en zijn vrouw Betty Jo Wevers vorig jaar werden geroyeerd. Zij pleitten toen voor meer inspraak van leden, een structuur van provinciale commissies en een groter partijbestuur. Ook werd Paul Frentrop toen genoemd als voorzitter van de partij, in plaats van Thierry Baudet.</p>
<h2>LPF-achtige toestanden</h2>
<p>Otten en zijn bestuur hielden de herstructurering begin 2018 tegen. Hij wilde juist een klein bestuur en partijbureau om LPF-achtige toestanden tegen te gaan. Gecontroleerde groei was het devies. Baudet werd het gezicht, Otten werd verantwoordelijk voor de organisatie en Jeroen de Vries voor de media. Robert Jan Baljeu, vertrouweling van Otten, werkte voor het partijbureau. Gisteren werd duidelijk dat hij door zijn partij uit de fractie van Provinciale Staten van Noord-Holland is gezet.</p>
<p>De leden die het begin 2018 niet met de koers eens waren, werden geroyeerd, stapten op of verdwenen naar de achtergrond. Veel van hen bleven wel contact houden met de partij. Paul Frentrop werd zelfs de nummer vier voor de Eerste Kamer.</p>
<h2>Machtswisseling</h2>
<p>Terwijl de partij in 2018 electoraal groeide, ontstond er een kloof tussen de 'intellectuelen' van Forum voor Democratie en de 'pragmatici'. Otten wil graag praktisch zijn, Baudet, samen met Cliteur en Frentrop, liever ideologisch. Otten praat liever over een EEG, Baudet liever over een Nexit. Otten spreekt over koopkracht, Baudet over een 'boreale wereld'.</p>
<p>Achter de schermen liepen oud-vertrouwelingen als Frentrop en De Haze Winkelman zich warm om de macht in de partij over te nemen. 15 april, drie weken na de historische winst, was de eerste stap. Er kwamen adviseurs voor het bestuur: een van hen is Paul Frentrop, die met ideeën voor de uitbouw van de partijorganisatie moet komen.</p>
<p>Vijf dagen later verscheen het interview in NRC waarin Otten publiekelijk kritiek uitte op Baudet. Weer vijf dagen later kwam naar buiten dat Otten 30.000 euro aan zichzelf had overgemaakt. Otten stapte op uit het bestuur, maar zal wel zijn zetel in de Eerste Kamer innemen.</p>
<h2>Wat betekent de nieuwe koers?</h2>
<p>Nu mede-oprichter Otten en medewerker Robert Jan Baljeu op een zijspoor zijn gezet, zal de koers van de partij veranderen. Er zal mogelijk meer democratisering komen en minder centrale macht, hoewel Baudet nog steeds de partijleider en fractievoorzitter van de Tweede Kamer zal blijven. De nieuwe partijprominenten zullen pleiten voor meer commissies en inspraak.</p>
<p>Wat dit precies voor de politieke richting van de partij betekent, moet nog blijken. Wel staat de Haze Winkelman bekend als rechts politicus.</p>
<p>Helemaal buiten beeld zullen de pragmatici niet blijven. Otten blijft in de Eerste Kamer. Baljeu kan mogelijk vasthouden aan zijn zetel in Noord-Holland.</p>
