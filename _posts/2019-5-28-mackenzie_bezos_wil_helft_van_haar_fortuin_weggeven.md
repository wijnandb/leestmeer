---
layout: post
title: "MacKenzie Bezos wil helft van haar fortuin weggeven"
date: Tue, 28 May 2019 19:01:57 +0200
category: cultuur
externe_link: "https://nos.nl/l/2286730"
feature_image: "https://nos.nl/data/image/2019/05/28/553221/1008x567.jpg"
---

<p>MacKenzie Bezos, de ex-vrouw van Amazon-topman Jeff Bezos, heeft beloofd om de helft van haar fortuin te doneren aan goede doelen. Ze is niet de eerste miljardair die dat doet. Microsoft-oprichter Bill Gates en zakenman Warren Buffet gingen haar in 2010 voor.</p>
<p>Zij riepen de rijkste mensen in de wereld toen op om de helft van hun geld weg te geven aan een goed doel. Hun petitie is sindsdien door ongeveer 200 rijke mensen uit 23 landen ondertekend.</p>
<p>"Ik heb onevenredig veel geld om te delen", legt MacKenzie Bezos uit. Ze zegt dat ze goed gaat nadenken over hoe haar bijdrage eruit gaat zien. "Dat zal tijd, inspanning en zorg vergen."</p>
<p>MacKenzie scheidde dit jaar van Jeff Bezos, de rijkste man ter wereld. Haar vermogen wordt momenteel geschat op bijna 37 miljard dollar (33 miljard euro).</p>
<h2>Geen contract</h2>
<p>Bezos heeft de oproep van Gates en Buffet nog niet ondertekend. Vorig jaar gaf hij bijna 1,8 miljard euro aan een goed doel voor daklozen en het oprichten van nieuwe scholen. Persbureau Bloomberg schat zijn vermogen op ruim 100 miljard euro. Hij is de eerste die meer dan 100 miljard bezit.</p>
<p>De toezegging van MacKenzie Bezos verplicht haar tot niets, dus ze kan die nog intrekken.</p>
