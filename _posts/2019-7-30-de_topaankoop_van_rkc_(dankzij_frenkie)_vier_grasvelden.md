---
layout: post
title: "De topaankoop van RKC (dankzij Frenkie): vier grasvelden"
date: Tue, 30 Jul 2019 08:03:08 +0200
category: sport
externe_link: "https://nos.nl/l/2295684"
feature_image: "https://nos.nl/data/image/2019/07/30/567178/1008x567.jpg"
---

<p>Niet eerder kwam RKC zo goed beslagen ten ijs in de eredivisie. De promovendus incasseerde namelijk zo'n vijf miljoen euro voor de miljoenentransfer van Frenkie de Jong naar FC Barcelona.</p>
<p>Een opleidingsvergoeding die de club te danken heeft aan de samenwerking die het had met de jeugdopleiding van Willem II, de club van De Jong.</p>
<p>Dankzij die onverwachte meevaller kon RKC de beurs trekken voor een rentree op het hoogste niveau. De topaankoop: vier grasvelden. Écht gras.</p>
<h2>Goed voorzien</h2>
<p>Met een tevreden glimlach stappen Fred Grim en zijn mannen maandag op het maagdelijke groene trainingsveld aan de Olympiaweg.</p>
<p>"Alle faciliteiten zijn aanwezig om goed te kunnen trainen", aldus de trainer, die ooit nog als (interim-)bondscoach op de bank zat bij Oranje. "Daar zijn we op dit moment gewoon goed in voorzien.</p>
<p>"We zitten nu in de eredivisie en willen daar blijven", stelt Grim. "We willen ook goed voetbal spelen. Dus we hebben, mwah, ambitie." De coach zegt het met een ironische ondertoon, waaruit vooral veel levenswijsheid spreekt.</p>
<p>Twee seizoenen geleden degradeerde de voormalig Champions League-winnaar als assistent van Dick Advocaat onverwacht met Sparta. Zes maanden later stond hij met RKC op plaats vijftien in de eerste divisie.</p>
<p>Verwacht van Grim geen grootspraak, maar wel plezier en perspectief. Zo stond hij nadrukkelijk in de belangstelling van PEC Zwolle, maar hij koos voor een langer verblijf in Waalwijk.</p>
<p>PEC koos vervolgens voor John Stegeman, de trainer van de Zwolse aartsrivaal, Go Ahead Eagles uit Deventer. De plek waar het Waalwijkse wonder zich voltrok.</p>
<p>Dat RKC na de eerdere 0-0 in Waalwijk en na een 4-3 achterstand na 94 minuten voetballen in Deventer nog zou promoveren, mag een wonder heten.</p>
<p>Pas in de 95ste minuut maakte Stijn Spierings de bevrijdende 4-4 en Mario Bilate maakte er in de 98ste minuut zelfs nog 4-5 van. Niet Go Ahead Eagles promoveerde, maar RKC Waalwijk keerde terug op het hoogste niveau.</p>
<p>"Ik denk dat je op zo'n dag naar elkaar toe groeit", vertelt Daan Rienstra, de beoogde aanvoerder en een van de spelers met ervaring in de eredivisie. Dat wil zeggen: drie minuten, in 2015 mocht Rienstra in de 87ste minuut namens Heracles Almelo invallen tegen PSV.</p>
<p>"Er gebeurde van alles die dag", haalt Rienstra, net als broer Ben (sc Heerenveen) een middenvelder, terug. "Al die emoties zijn onmogelijk te beschrijven. Dat vergeet je nooit meer. We staan er voor elkaar en dat gaat heel belangrijk worden dit seizoen."</p>
<h2>Kleurrijke figuren</h2>
<p>Teamspirit en karakter, daar zal RKC het misschien wel van moeten hebben in de komende maanden. De selectie bevat in ieder geval genoeg kleurrijke figuren.</p>
<p>Denk aan Stijn Spierings, de grote man van 'Deventer'. Denk aan Juriën Gaari die een paar weken geleden met een wonderschone uithaal tegen Jamaica in de Gold Cup volksheld werd op Curaçao.</p>
<p>Denk ook aan Hans Mulder, die in zijn loopbaan vier keer degradeerde, vier keer promoveerde en een keer halsoverkop vertrok uit Spanje nadat zijn club wedstrijden bleek te hebben verkocht aan de hoogste bieder.</p>
<h2>'You'll never Wolluk alone'</h2>
<p>De voorbereiding zit erop, zaterdag gaat het om het echie, uit tegen VVV-Venlo. Een week later komt AZ naar Waalwijk.</p>
<p>Voor de spelers het vers gemaaide gras in het Mandemakers Stadion betreden, passeren ze het motto van de club. 'You'll never Wolluk alone', vrij naar Liverpools 'You'll never walk alone', staat geschreven boven de rijtjes fonkelnieuwe business seats.</p>
<p>Aan ambitie geen gebrek in Wolluk, zoals Waalwijk in de volksmond genoemd wordt. Maar het moet wel leuk blijven.</p>
