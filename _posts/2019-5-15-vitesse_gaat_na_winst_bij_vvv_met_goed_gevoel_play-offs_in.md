---
layout: post
title: "Vitesse gaat na winst bij VVV met goed gevoel play-offs in"
date: Wed, 15 May 2019 21:48:59 +0200
category: sport
externe_link: "https://nos.nl/l/2284822"
feature_image: "https://nos.nl/data/image/2019/05/15/550237/1008x567.jpg"
---

<p>Vitesse lijkt klaar voor de play-offs om Europees voetbal. Het won met 3-1 bij VVV-Venlo en eindigde als vijfde in de eredivisie.</p>
<p>De Arnhemmers waren heer en meester in Venlo. Thomas Buitink profiteerde van gestuntel van keeper Lars Unnerstall, maar de goal werd afgekeurd door arbiter Allard Lindhout vanwege een vermeende overtreding van de aanvaller.</p>
<p>Even later kwamen Unnerstall en Buitink opnieuw in botsing, na een zwakke pass van Jay-Roy Grot. Unnerstall raakte daarbij geblesseerd en nam zo op treurige wijze afscheid van VVV, dat de Duitser huurde van PSV.</p>
<p>Zijn vervanger Delano van Crooy werd meteen gepasseerd door Vjatjeslav Karavajev, die daarmee zijn eerste doelpunt voor Vitesse liet aantekenen. Uitblinker Martin Ødegaard gaf het passje en scoorde daarna zelf met een geplaatst schot.</p>
<p>Het eerste schot op doel van VVV kwam pas ver na rust, maar Peter van Ooijen had wel meteen succes. Spannend werd het niet, want Matús Bero maakte nog 1-3.</p>
<p>Vitesse begint de strijd om een ticket in de tweede voorronde van de Europa League zaterdag met een uitduel met FC Groningen. Dinsdag is de return.</p>
