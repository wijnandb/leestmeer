---
layout: post
title: "Wiebes maakt favorietenrol waar op NK wielrennen"
date: Sat, 29 Jun 2019 18:03:08 +0200
categories: 
- sport 
- wielrennen 
externe_link: "https://nos.nl/l/2291247"
feature_image: "https://nos.nl/data/image/2019/06/29/560026/1008x567.jpg"
---

<p>De wegwedstrijd op de NK wielrennen in Ede is gewonnen door Lorena Wiebes. Na een spannende finale was de sprinter van Parkhotel-Valkenburg de snelste van een select groepje vluchters.</p>
<p>In de achtertuin van Annemiek van Vleuten, die in Wageningen woont en eerder deze week nog met overmacht de nationale tijdrittitel greep, reed het vrouwenpeloton een koers van 122,6 kilometer.</p>
<p>Veel te kort, volgens thuisrijdster Van Vleuten, die het parcours van vijf nagenoeg vlakke omlopen een gemiste kans noemde. "Zo wordt het vrouwenwielrennen niet serieus genomen. Ze hadden een veel zwaarder rondje kunnen uitzetten", zei Van Vleuten die uiteindelijk als vierde zou eindigen.</p>
<h2>Slag gemist</h2>
<p>Op zestig kilometer voor de finish in Ede werd de vroege vlucht, bestaande uit Kristie van Haaften en Marieke van Witzerburg, ingelopen.</p>
<p>Vlak daarna vormde zich een nieuwe, achtkoppige groep vluchters. Daarin werkten onder meer de uittredend kampioen Chantal Blaak, Ellen van Dijk en Floortje Mackaij goed samen.</p>
<p>Parkhotel-Valkenburg had de slag gemist en nam het peloton op sleeptouw. Dat deden zij voor hun sprinter Lorena Wiebes, die vorige week nog goud op de Europese Spelen won. Alle andere grote ploegen waren wel in de kopgroep vertegenwoordigd en hielpen daarom niet mee in de achtervolging.</p>
<h2>Overbruggen</h2>
<p>Met nog tien kilometer tot de finishlijn, tijdens de laatste passage van de Geertjesweg, overbrugde Van Vleuten het gat naar de koplopers. Zij nam Wiebes en Lucinda Brand in haar kielzog mee.</p>
<p>Brand sloop in de finale weg uit de voorste groep, maar haar late uitval hield geen stand. Een groep van vijf ging vervolgens sprinten voor de overwinning. Wiebes, die de hele dag alert koerste, bleek daarin de snelste en rondde daarmee het harde werken van haar ploeggenoten goed af.</p>
<p>Achter Wiebes finishten Marianne Vos als tweede en Amy Pieters als derde.</p>
<p>Het is de eerste nationale titel voor de twintigjarige Wiebes.</p>
