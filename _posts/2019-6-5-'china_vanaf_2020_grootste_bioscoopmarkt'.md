---
layout: post
title: "'China vanaf 2020 grootste bioscoopmarkt'"
date: Wed, 05 Jun 2019 19:08:01 +0200
category: entertainment
externe_link: "https://www.telegraaf.nl/entertainment/1701100039/china-vanaf-2020-grootste-bioscoopmarkt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f71aada8-87b6-11e9-8b2d-0255c322e81b.jpg"
---

<p class="intro">De Verenigde Staten gelden vanaf 2020 niet langer als 's werelds grootste bioscoopmarkt: China neemt het stokje over. De Amerikaanse opbrengsten liggen in 2019 nog ruim een miljard dollar hoger, maar een jaar later zijn de rollen al omgedraaid, zo blijkt uit een rapport van accountantskantoor PwC.</p> <p>Al sinds 2015 geldt China, waar 1,4 miljard mensen wonen, als het land met het hoogste aantal verkochte bioscoopkaarten. Per 2020 kent het ook de hoogste opbrengsten: 12,28 miljard dollar (bijna 11 miljard euro) tegen 11,93 miljard dollar (10,6 miljard euro) in de VS, dat bijna 329 miljoen inwoners heeft.</p><p>De Nederlandse regisseur Dick Maas ondervond in april dit jaar al hoe groot de Chinese interesse in bioscoopfilms is. Zijn film Prooi, over een grote agressieve leeuw die Amsterdam onveilig maakt, behaalde enkele weken geheel onverwacht de top tien best bezochte bioscoopfilms in het Aziatische land. Ter illustratie: zijn film werd in één week tijd door bijna 300.000 mensen bezocht. In Nederland had de film, die werd gezien als een flop, in totaal een bezoekersaantal van zo'n 30.000.</p>
