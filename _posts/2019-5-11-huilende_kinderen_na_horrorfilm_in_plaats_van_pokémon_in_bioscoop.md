---
layout: post
title: "Huilende kinderen na horrorfilm in plaats van Pokémon in bioscoop"
date: Sun, 12 May 2019 01:08:27 +0200
category: cultuur
externe_link: "https://nos.nl/l/2284186"
feature_image: "https://nos.nl/data/image/2019/05/12/549275/1008x567.jpg"
---

<p>Een bioscoop in het Canadese Montreal heeft tientallen kinderen aan het huilen gemaakt toen die vrijdag in plaats van de nieuwe familiefilm Detective Pikachu een horrorfilm te zien kregen. Een vader heeft de gebeurtenissen op sociale media gedeeld en krijgt veel reacties.</p>
<p>Al voordat de hoofdfilm werd vertoond ontstond verwarring, omdat de trailers die werden vertoond ook van horrorfilms waren. Eerst was de trailer voor Annabelle Comes Home te zien, een spinoff van Conjuring. Daarna keken de kinderen naar een sequel van Annabel, en trailers voor Joker en Child's Play. Stuk voor stuk films voor 16 of 18 jaar en ouder.</p>
<p>Maar daarna begon de ellende pas echt. De film The Curse of La Llorona begint met een scène waarin een moeder haar kind verdrinkt. Ouders verlieten de zaal om te klagen en de film werd stopgezet.</p>
<p>Uiteindelijk bleken de films in twee zalen omgeruild: de mensen die zaten te wachten op The Curse of La Llorona vroegen zich al af waarom ze de trailer voor familiefilm The Secret Life of Pets 2 te zien hadden gekregen.</p>
