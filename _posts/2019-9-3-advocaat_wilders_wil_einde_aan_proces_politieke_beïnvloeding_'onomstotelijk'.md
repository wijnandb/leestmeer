---
layout: post
title: "Advocaat Wilders wil einde aan proces: politieke beïnvloeding 'onomstotelijk'"
date: Tue, 03 Sep 2019 10:08:16 +0200
category: nieuws
externe_link: "https://nos.nl/l/2300139"
feature_image: "https://nos.nl/data/image/2019/09/03/574621/1008x567.jpg"
---

<p>In het hoger beroep van de zaak tegen PVV-leider Wilders wil de verdediging dat het Openbaar Ministerie niet-ontvankelijk wordt verklaard. Advocaat Geert-Jan Knoops zei vanochtend in de extra beveiligde rechtszaal op Schiphol dat duidelijk is geworden dat de politiek zich actief heeft bemoeid met het besluit tot vervolging.</p>
<p>Wilders werd in december 2016 veroordeeld voor zijn 'minder Marokkanen'-uitspraak. Hij werd schuldig bevonden aan groepsbelediging en het aanzetten tot discriminatie, maar de rechter legde hem geen straf op.</p>
<h2>'Juridisch slagveld'</h2>
<p>Knoops zei vanochtend meteen dat hij later in de ochtend met een verzoek komt. Inmiddels is dus duidelijk dat hij van mening is dat de zaak ten einde moet worden verklaard.</p>
<p>Aanleiding zijn stukken die boven water zijn gekomen. Volgens Wilders' verdediging blijkt uit die stukken dat voormalig minister van Justitie Opstelten en zijn ambtenaren zich hebben bemoeid met de beslissing van het Openbaar Ministerie om Wilders te vervolgen. De stukken kwamen naar buiten via RTL Nieuws, dat via de rechter probeert om alle documenten openbaar te krijgen.</p>
<p>Knoops zei vanochtend dat nog geen formeel besluit tot vervolging was genomen toen er overleg was tussen het OM, Opstelten en ambtenaren. De toenmalige minister en ambtenaren hebben volgens Wilders' advocaat dan ook "actief meegewerkt met het opzetten en vormgeven van de strafzaak" tegen zijn cliënt. Knoops sprak van een "juridisch slagveld" en "onomstotelijk bewijs". Hij hield het hof voor dat het ministerie de rechtbank en het OM hierover onjuist heeft geïnformeerd. Het hof kan volgens Knoops niets anders doen dan de zaak te beëindigen.</p>
<h2>Grapperhaus</h2>
<p>Minister Grapperhaus van Justitie weerspreekt dat sprake is van politieke bemoeienis. Hij stuurde vanochtend, terwijl het proces bezig was, antwoorden op Kamervragen van Wilders over de zaak. Hij benadrukte daarin dat er geen politieke beïnvloeding is geweest. Toen er overleg was, zou het OM al het besluit hebben genomen om tot vervolging over te gaan. Het gesprek zou alleen over praktische zaken zijn gegaan, zoals het tijdstip van het naar buiten brengen, de planning en eventuele beveiligingsaspecten. Ook is toen "een juridische analyse gemaakt van de vervolgbeslissing".</p>
<p>Om 14.00 uur vanmiddag gaat het proces verder. Dan komt het OM aan het woord.</p>
<h2>5000 euro</h2>
<p>Het Openbaar Ministerie eiste in juli net als in eerste aanleg een boete van 5000 euro. Justitie heeft betoogd dat de vrijheid van meningsuiting niet onbegrensd is, wat door de rechtbank Den Haag is onderschreven. Wilders heeft zich volgens het OM niet alleen schuldig gemaakt aan groepsbelediging en het aanzetten tot discriminatie maar ook aan het aanzetten tot haat. Dat laatste nam de rechtbank niet over. Het OM vindt dat een echte straf op zijn plaats is.</p>
<p>Bij het besluit van de rechtbank Den Haag om geen straf op te leggen speelde mee dat Wilders een lid van de Tweede Kamer is en oprichter en leider van de PVV. De vaststelling dat Wilders zich als politicus schuldig heeft gemaakt aan groepsbelediging en het aanzetten tot discriminatie achtte de rechtbank al voldoende straf.</p>
<p>De zaak tegen Wilders draait om uitspraken die hij deed rond de gemeenteraadsverkiezingen in 2014. Hij vroeg op 19 maart aan PVV-aanhangers in Den Haag of zij meer of minder Marokkanen wilden hebben in de stad en in Nederland. Het publiek antwoordde "minder, minder", waarna Wilders zei dat hij dat zou regelen. Bekijk hier de beelden: </p>
