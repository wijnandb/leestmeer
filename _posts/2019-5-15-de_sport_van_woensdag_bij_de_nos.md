---
layout: post
title: "De sport van woensdag bij de NOS"
date: Wed, 15 May 2019 06:05:27 +0200
category: sport
externe_link: "https://nos.nl/l/2284675"
feature_image: "https://nos.nl/data/image/2019/05/15/550003/1008x567.jpg"
---

<p>Het is de dag van de laatste speelronde in de eredivisie. Alle clubs spelen hun laatste competitiewedstrijd van dit seizoen. Op negen velden wordt er om 19.30 uur afgetrapt. Rond de klok van 21.15 uur hoopt Ajax met de schaal in Doetinchem te staan.</p>
<p>De titelrace is voorafgaand aan speelronde 34 al officieus beslist en de degradant is officieel bekend. Alleen om het laatste ticket van de play-offs om Europees voetbal wordt nog gestreden. Daar maken FC Groningen en Willem II nog kans op.</p>
<p>De wedstrijden zijn live te volgen in het liveblog op NOS.nl en in de NOS-app. Ook NOS Langs de Lijn doet liveverslag van de laatste speelronde. De uitzending op NPO Radio 1 (gepresenteerd door het 'zondagse duo' Henry Schut en Hugo Borst) begint om 19.00 uur en is ook op NOS.nl en NOS-app te vinden.</p>
<p>Samenvattingen van de duels zijn natuurlijk te zien bij Studio Sport Eredvisie. Let op: de samenvattingen zijn verspreid over twee zenders. Het eerste deel (met de wedstrijden van Ajax en PSV) is vanaf 22.10 uur te zien op NPO 1. Rond 23.00 uur schakelen we over naar NPO 3 voor de rest van de wedstrijden.</p>
<h2>Interview Ajacieden De Ligt en De Jong</h2>
<p>Eerder op de avond, in het Sportjournaal van 18.45 uur, zenden we een interview uit met de Ajacieden Frenkie de Jong en Matthijs de Ligt.</p>
<p>Verslaggever Joep Schreuder laat het tweetal over elkaar en over hun seizoen spreken.</p>
<h2>Giro d'Italia</h2>
<p>Verder vandaag ook veel aandacht voor wielrennen. De vijfde etappe van de Giro d'Italia van Frascati en Terracina telt slechts 140 kilometers. De rit eindigt waarschijnlijk in een massasprint. De laatste hindernis is een klein klimmetje op vijftig kilometer van de meet.</p>
<p>De grote vraag is natuurlijk of Tom Dumoulin nog opstapt na zijn val een dag eerder. De etappe start om 14.00 uur en is van start tot finish (verwacht rond 17.15 uur) te volgen in het liveblog op NOS.nl en via de NOS-app.</p>
<p>De reacties en een samenvatting zijn om 18.45 uur te zien in het Sportjournaal op NPO 1.</p>
