---
layout: post
title: "Politie wil meer diversiteit, maar aanwas stagneert"
date: Tue, 14 May 2019 10:12:36 +0200
category: nieuws
externe_link: "https://nos.nl/l/2284538"
feature_image: "https://nos.nl/data/image/2017/02/20/354965/1008x567.jpg"
---

<p>De groei van het aantal leerlingen met een dubbele culturele achtergrond op de politieopleiding stagneert. Dat blijkt uit de jaarcijfers van de politie.</p>
<p>Om beter aan te sluiten bij de maatschappij wil de politie graag diversiteit. Dat leidde in de afgelopen jaren ook tot een groei van het aantal aspiranten met een dubbele culturele achtergrond. De politie streeft naar een instroompercentage van 25 en in 2017 lukt dat ook met 29 procent. In 2018 zakte dat percentage weer naar ruim 22.</p>
<p>Volgens de politie zijn er in dat jaar minder leerlingen ingestroomd op het zogenoemde niveau 2. Dat is het niveau waarop normaal gesproken de meeste leerlingen zitten met een dubbele culturele achtergrond.</p>
<h2>Extra maatregelen</h2>
<p>Het absolute aantal leerlingen met een dubbele culturele achtergrond is wel gestegen. In 2017 waren het er 256 en een jaar later waren het er 315.</p>
<p>Het is niet bekend of er extra maatregelen genomen gaan worden om extra aspiranten aan te trekken. Volgens portefeuillehouder Lute Nieuwerth staat de politie voor een uitdaging. "We willen een zo divers mogelijk korps zijn. Daar doen we ons best voor, maar dat is geen gemakkelijke opgave. Zeker nu de arbeidsmarkt ingewikkelder is geworden."</p>
<p>De politie begon onlangs aan een grote wervingscampagne voor nieuwe agenten. Er is de komende zeven jaar behoefte aan 17.000 nieuwe mensen.</p>
