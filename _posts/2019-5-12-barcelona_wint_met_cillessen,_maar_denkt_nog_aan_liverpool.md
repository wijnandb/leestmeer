---
layout: post
title: "Barcelona wint met Cillessen, maar denkt nog aan Liverpool"
date: Sun, 12 May 2019 21:11:01 +0200
category: sport
externe_link: "https://nos.nl/l/2284349"
feature_image: "https://nos.nl/data/image/2019/05/12/549537/1008x567.jpg"
---

<p>Met Jasper Cillessen voor de tweede competitiewedstrijd op rij op doel heeft FC Barcelona in La Liga met 2-0 gewonnen van Getafe. Vijf dagen na de dramatische uitschakeling in de Champions League was de zege meer dan welkom.</p>
<p>Arturo Vidal opende voor rust de score en vlak voor tijd tikte verdediger Dakonam Djené van Getafe onder druk van Lionel Messi de 2-0 achter zijn eigen doelman David Soria.</p>
<p>Messi vierde de goal zonder enige vorm van blijdschap. Het chagrijn van de vernedering bij Liverpool zat er dan ook nog duidelijk in bij Barça. Ook het publiek in Camp Nou liet met boegeroep zijn onvrede blijken. De Catalanen gingen dinsdag, na een week eerder thuis nog met 3-0 te hebben gewonnen van Liverpool, op Anfield met 4-0 onderuit.</p>
<h2>Getafe verspeelt vierde plaats</h2>
<p>Door de nederlaag verspeelde Getafe de vierde plaats, die aan het einde van het seizoen recht geeft op deelname aan de Champions League. Valencia nam de vierde plaats over door een 3-1 zege op Deportivo Alavés en houdt Getafe op basis van de onderlinge resultaten nu onder zich.</p>
<p>Ook Sevilla, dat met 1-1 gelijkspeelde bij nummer twee Atlético Madrid, mag op twee punten achterstand van Valencia nog hopen op deelname aan de Champions League. Volgend weekend staat de laatste speelronde op het programma. Real Madrid is al zeker van de derde plaats, ook al incasseerde het bij Real Sociedad de elfde competitienederlaag van het seizoen: 3-1.</p>
