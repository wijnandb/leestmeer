---
layout: post
title: "Zuid-Afrikaan Impey bekroont lange aanval met ritzege in Tour"
date: Sun, 14 Jul 2019 17:32:40 +0200
category: sport
externe_link: "https://nos.nl/l/2293471"
feature_image: "https://nos.nl/data/image/2019/07/14/563487/1008x567.jpg"
---

<p>Wielrenner Daryl Impey heeft na een dag in de aanval de negende etappe van de Tour de France gewonnen. Hij was de Belg Tiesj Benoot de baas in een sprintje in finishplaats Brioude.</p>
<p>Impey maakte de hele dag deel uit van de kopgroep van vijftien renners, die meer dan tien minuten voorsprong kreeg van het peloton.</p>
<p>Voor de Zuid-Afrikaan Impey is het zijn eerste ritzege in een grote ronde. In 2013 droeg hij wel al twee dagen de gele trui, als eerste Afrikaan in de historie van de Tour. De ritzege is een droom die uitkomt, verklaarde Impey. "Ik heb in al die jaren vaak meegezeten in een ontsnapping.Het vervult me met trots dat het nu gelukt is."</p>
<p>Het peloton, met daarin alle favorieten voor de eindzege, gaf de koplopers na een slopende etappe van zaterdag alle ruimte. Ruim zestien minuten na Impey kwamen de klassementsmannen over de streep.</p>
<p>Leider Julian Alaphilippe hoefde zich geen enkele zorgen te maken over de kopgroep. De best geklasseerde renner, Nicholas Roche, gaf meer dan 23 minuten toe.</p>
<p>Tien kilometer na de start in Saint-Étienne moest een van de smaakmakers van de etappe van zaterdag de Tour verlaten. Alessandro De Marchi smakte hard tegen het asfalt en werd afgevoerd naar het ziekenhuis.</p>
<h2>Veel ruimte voor vijftien aanvallers</h2>
<p>Niet lang daarna kregen vijftien aanvallers de zegen van het peloton. Tony Martin, Oliver Naesen, Jasper Stuyven, Edvald Boasson Hagen en Benoot waren de opvallendste namen in de kopgroep.</p>
<p>Binnen een mum van tijd pakten ze een voorsprong van dik tien minuten pakte op het peloton en die marge bleef in tact.</p>
<p>Ruim veertig kilometer van de meet sprong de Oostenrijker Lukas Pöstlberger weg uit de grote kopgroep. Hij keek om en hoopte op medestanders, maar Pöstlberger stond er alleen voor.</p>
<p>Op de slotklim, de Côte de Saint-Just (derde categorie) werd hij ingelopen en brandde de strijd om de dagzege los.</p>
<p>Roche, Benoot en Impey gingen er met z'n drieën vandoor, maar Roche, die op de laatste officiële nog een sterke indruk maakte, moest niet veel later lossen.</p>
<h2>Man van de streek</h2>
<p>In het peloton liet Romain Bardet, geboren in finishplaats Brioude, zich nog even zien. Hij kreeg met Richie Porte en George Bennett een kleine voorsprong, maar het trio kwam niet weg en zo kon Bardet zijn teleurstellende eerste Tourweek ook in zijn eigen streek niet goedmaken.</p>
<p>Met weinig tijdritkilometers en veel beklimmingen leek het Tourparcours op voorhand ideaal voor Bardet, maar na een week geeft hij al meer dan drie minuten toe op de geletruidrager.</p>
<p>Bekijk in de carrousel de reacties van meerdere renners:</p>
