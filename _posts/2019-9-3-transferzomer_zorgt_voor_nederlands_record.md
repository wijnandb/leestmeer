---
layout: post
title: "Transferzomer zorgt voor Nederlands record"
date: Tue, 03 Sep 2019 07:15:47 +0200
categories: 
- entertainment 
- opinie 
externe_link: "https://www.telegraaf.nl/sport/1132104012/transferzomer-zorgt-voor-nederlands-record"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fe1d2442-ce0f-11e9-ad7c-0218eaf05005.jpg"
---

<p class="intro">De zomerse transferperiode heeft een record opgeleverd in Nederland. Voetbalbond KNVB kon maar liefst 670 transfers noteren tijdens deze zomer, 22 meer dan twee jaar geleden toen het transferrecord op 648 werd gezet. Op de laatste dag van de transferperiode, maandag, kwamen nog 42 overschrijvingen binnen bij de KNVB.</p> <p>Van de 670 spelers die van club wisselden, betrof het 260 keer een transfer binnen Nederland. Vanuit het buitenland kwamen 233 spelers naar Nederland toe en 177 voetballers gingen juist een buitenlands avontuur aan. In vergelijking met vorig jaar waren er nu aanzienlijk meer inkomende transfers vanuit het buitenland. De laatste transfer die op de slotdag rond kwam, was die van Mike Trésor Ndayishimiye. De Belg ging op huurbasis van NEC naar Willem II. Zijn overgang werd om 23.15 uur officieel beklonken.</p><p>Een jaar geleden noteerde de KNVB in de zomer 645 transfers. In de winter wisselden 149 spelers van club.</p><p>Ajax deed de meest opvallende zaken op de transfermarkt. De winnaar van de ’dubbel’ verkocht Matthijs de Ligt en Frenkie de Jong voor bij elkaar 150 miljoen euro en haalde daar onder anderen Quincy Promes, Lisandro Martinez, Edson Alvarez en Razvan Marin voor terug. PSV zag topschutter Luuk de Jong naar Sevilla gaan en ontving zo’n 40 miljoen euro van Napoli voor Hirving Lozano. De Eindhovenaren investeerden dat geld in de komst van onder anderen Ritsu Doan, Bruma en Timo Baumgartl. Ibrahim Afellay keerde terug bij PSV.</p><p>Feyenoord kon op de slotdag van de transferperiode met de Argentijnse verdediger Marcos Senesi nog een miljoenenaankoop presenteren. De Rotterdammers haalden eerder onder anderen Rick Karsdorp, Leroy Fer en Luciano Narsingh terug naar de Eredivisie. Clubs als Fortuna Sittard, FC Emmen en FC Twente waren deze zomer ook heel actief op de transfermarkt.</p>
