---
layout: post
title: "Nederlandse zandsculptuur van onthoofde premier May leidt tot ophef"
date: Tue, 14 May 2019 18:21:22 +0200
category: nieuws
externe_link: "https://nos.nl/l/2284620"
feature_image: "https://nos.nl/data/image/2019/05/14/549933/1008x567.jpg"
---

<p>Op een zandsculptuur-festival in Engeland heeft een werk van een Nederlander tot commotie geleid. Aan het strand van Weston-super-Mare heeft de Amsterdamse kunstenaar Johannes Hogebrink de Britse premier Theresa May afgebeeld met haar hoofd onderaan de guillotine. Sommigen vinden het "gruwelijk", "ziek" en "beledigend", meldt de BBC.</p>
<p>Op de guillotine is het woord 'brexit' geschreven. Hogebrink zegt dat hij de Britse premier wil laten zien terwijl ze "probeert om Groot-Brittannië van Europa af te snijden". De kunstenaar heeft ook de Amerikaanse president Trump en de Russische president Poetin geportretteerd, die van een afstandje toekijken.</p>
<p>"De verschijning van May in mijn werk is heel tragisch: ze stond om te beginnen nooit achter de brexit en nu offert ze zich duidelijk op in deze hele deal. Engeland afsnijden van Europa is ook haar eigen hoofd afhakken, maar ze doet het toch", vertelde de Amsterdammer volgens de Britse omroep.</p>
<h2>Kunst schuurt</h2>
<p>De gemeente North Somerset is juist blij met het uitdagende kunstwerk. "Kunst gaat over dingen om ons heen die we belangrijk vinden en vaak worden die op een controversiële manier geportretteerd. Voor Weston is dat niet vreemd, onze reputatie in de kunst groeit en wij verwelkomen dit", zegt een woordvoerder tegen de BBC.</p>
<p>Hogebrink lijkt niet erg onder de indruk van de kritiek. Volgens de site SomersetLive heeft hij gezegd dat als mensen zijn beeld niet begrijpen, ze ook niet zouden mogen stemmen.</p>
