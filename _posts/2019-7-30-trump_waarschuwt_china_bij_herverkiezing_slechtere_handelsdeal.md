---
layout: post
title: "Trump waarschuwt China: bij herverkiezing slechtere handelsdeal"
date: Tue, 30 Jul 2019 14:32:23 +0200
category: nieuws
externe_link: "https://nos.nl/l/2295716"
feature_image: "https://nos.nl/data/image/2019/07/30/567226/1008x567.jpg"
---

<p>De Amerikaanse president Trump waarschuwt China niet te lang te wachten als het gaat om het sluiten van een nieuwe handelsdeal. "Want als ik de verkiezingen win, wordt de deal waarover we nu onderhandelen veel strenger dan waarover we nu spreken", aldus de president op Twitter.</p>
<p>Ook sluit hij niet uit dat er dan helemaal geen deal komt. Volgens Trump is China bewust traag aan het onderhandelen met de Amerikanen, in de hoop dat Trump volgend jaar bij de Amerikaanse presidentsverkiezingen niet wordt herkozen. "En dan kunnen ze met een Democraat een geweldige deal sluiten, zoals ze de afgelopen 30 jaar al hebben gehad", twitterde Trump cynisch.</p>
<p>Met die opstelling neemt China volgens Trump alleen wel een risico.</p>
<p>De president doet zijn uitspraken nu een delegatie van hem onder leiding van minister van Financiën Mnuchin in Shanghai onderhandelt met de Chinese vicepremier Liu He om de patstelling in de handelsoorlog tussen de twee landen te doorbreken.</p>
<p>De verwachtingen voorafgaand aan het topoverleg waren laag. De hoop is vooral dat de twee partijen zich bereid tonen tot kleine concessies, bijvoorbeeld dat Washington bedrijven weer toestaat om mondjesmaat zaken te doen met techgigant Huawei. En andersom dat China weer Amerikaanse landbouwproducten gaat kopen. "Maar er zijn nog geen signalen dat ze dat doen", twitterde een geërgerde Trump vandaag.</p>
<p>Al ruim een jaar zijn de twee grootste economieën ter wereld verwikkeld in een handelsconflict. Over en weer zijn er importheffingen ingevoerd op honderden miljarden dollars aan goederen.</p>
<p>Eind vorige maand spraken Trump en zijn Chinese ambtgenoot Xi in de marge van de G20-top in Osaka af weer met elkaar om de tafel te gaan.</p>
<p>De presidenten spraken toen zo'n 80 minuten achter gesloten deuren met elkaar. Trump zei na afloop nog wel dat hij het een geweldige ontmoeting vond. "We gaan weer de goede kant uit", zei hij destijds.</p>
