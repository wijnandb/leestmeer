---
layout: post
title: "Verstappen: 'Ik wil niet tot mijn 35ste vierde worden'"
date: Thu, 27 Jun 2019 16:28:23 +0200
category: sport
externe_link: "https://nos.nl/l/2290939"
feature_image: "https://nos.nl/data/image/2019/06/27/559533/1008x567.jpg"
---

<p>Het Formule 1-seizoen van Max Verstappen verloopt vooralsnog zonder grote problemen, maar de Limburger zal allesbehalve tevreden zijn over zijn positie in het deelnemersveld op dit moment.</p>
<p>In de persconferentie in aanloop naar de negende grand prix van het seizoen, besprak hij zijn prestaties die hem op dit moment op de vierde plaats in de strijd om de wereldtitel hebben gebracht.</p>
<p>"Ik ben niet gefrustreerd over het seizoen tot nu toe. We zitten er geen mijlen achter. Ik maak er het beste van, al ben ik hier natuurlijk niet gekomen om vierde te worden."</p>
<p>Toch denkt Verstappen niet aan een herhaling van vorig jaar, toen hij de race op de Red Bull Ring in Spielberg won. "Die kans is nu klein, daar hebben we veel geluk voor nodig."</p>
<p>Hoewel er voorzichtige tevredenheid heerst bij Red Bull over de samenwerking met Honda, de nieuwe motorleverancier, is er nog wel een flinke slag te maken volgens Verstappen.</p>
<p>"We hebben meer snelheid nodig op de rechte stukken, maar ook in de bochten. Zowel het team als Honda moet aan de bak. We moeten hard werken voor nieuwe podiumplekken op eigen kracht."</p>
<p>Raakt het geduld van Verstappen dan niet op? De Nederlander wordt al jaren getipt als toekomstig wereldkampioen, maar is in zijn tijd bij Red Bull nog nooit in staat geweest mee te doen om de wereldtitel.</p>
<p>"Ik wacht geduldig af waar het team mee komt en hoe we het gat gaan dichten. Ik ben nog niet bezig met 2020 en ook niet met een eventuele overstap. We zijn net begonnen met het Hondaproject en daar geloof ik in, maar ik wil ook niet tot mijn 35ste vierde worden."</p>
