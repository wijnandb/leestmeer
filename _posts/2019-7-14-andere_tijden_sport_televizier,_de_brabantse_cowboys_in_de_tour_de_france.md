---
layout: post
title: "Andere Tijden Sport: Televizier, de Brabantse cowboys in de Tour de France"
date: Sun, 14 Jul 2019 10:50:29 +0200
categories: 
- sport 
- wielrennen 
externe_link: "https://nos.nl/l/2293420"
feature_image: "https://nos.nl/data/image/2019/07/14/563377/1008x567.jpg"
---

<p>Ondanks de successen in de eerste week van de Tour de France, is er (nog) geen lied waarin de Nederlandse Jumbo-Visma-ploeg wordt bezongen.</p>
<p>Dat was in 1964 wel anders. "En nu vooruit. Op de weg of op de baan... En rijd een goeie koers, als het kan vooraan! Maak je geen zorg, want kans komt er genoeg. Laat de wielekes maar draaien van de Nederlandse ploeg", klonk het uit de kelen van de Nederlandse Televizier-ploeg.</p>
<p>Zondagavond om 23.05 uur in Andere Tijden Sport: Televizier, de rebellenploeg van Kees Pellenaars. Een portret van een vrijbuitersploeg die het Nederlandse wielrennen uit het slop trok.</p>
<p>En ook een ode aan een man, die, tegen alle verwachting in, als eerste Nederlander het podium van de Tour had kunnen halen.</p>
<h2>1963: Nederlands profwielrennen op sterven na dood</h2>
<p>Na de grote Toursuccessen van de jaren vijftig is het Nederlandse profwielrennen in het begin van de jaren zestig op sterven na dood. Het dieptepunt: de Tour de France van 1963. Daar staan slechts vier Nederlanders aan de start, alle vier rijden ze in buitenlandse dienst.</p>
<p>Het is het tweede jaar dat de landenteams in de Tour zijn afgeschaft. In Nederland staan bedrijven niet te springen om een team te sponsoren. Daar moet verandering in komen, denkt de eigenzinnige Brabantse ploegleider Kees Pellenaars.</p>
<p>Het wielerseizoen van 1964 is al begonnen als Pellenaars in het jonge weekblad Televizier op het nippertje een geldschieter vindt. Maar wie moet er dan voor die ploeg gaan rijden? In allerijl scharrelt Pellenaars een ploeg bijeen, die vooral bestaat uit onervaren amateurs en oudere renners, vooral Brabanders.</p>
<h2>1965: eerste Nederlander op het Tourpodium?</h2>
<p>Een van hen was boerenzoon Kees Haast. "Wij waren wel een vrijbuitersploeg", vertelt hij. "Er waren jongens die erin vlogen. Zo was er afgesproken om bij de bevoorrading te demarreren. Er werd wel met een scheef oog naar ons gekeken, want daar waren andere renners niet zo gelukkig mee, natuurlijk."</p>
<p>In de Tour de France van 1965 ontpopt Haast zich verrassend als een geduchte kandidaat voor het podium in Parijs. De Brabander blijkt een heel goede klimmer en gaat de strijd aan met Felice Gimondi, Gianni Motta en Raymond Poulidor. Hij lost ze zelfs op een col van de eerste categorie.</p>
<p>Haast lijkt als eerste Nederlander op het podium in de Tour de France te zullen eindigen. Voor de start van de laatste bergetappe staat hij zesde. Een valpartij maakt echter een einde aan zijn droom.</p>
<p>Haast raakt geÃ«motioneerd als hij meer dan veertig jaar later weer praat over die Tour. "Het is natuurlijk lang geleden, maar nu ik erover praat, komt het weer terug. Ik wil niet zeggen dat ik het podium gehaald had, maar vijfde was ik zeker geworden."</p>
<p>Kees Haast overleed een paar maanden na de opnames van Andere Tijden Sport op 80-jarige leeftijd.</p>
