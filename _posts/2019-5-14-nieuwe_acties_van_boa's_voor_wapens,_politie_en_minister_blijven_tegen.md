---
layout: post
title: "Nieuwe acties van boa's voor wapens, politie en minister blijven tegen"
date: Tue, 14 May 2019 21:28:04 +0200
category: nieuws
externe_link: "https://nos.nl/l/2284657"
feature_image: "https://nos.nl/data/image/2019/05/14/549988/1008x567.jpg"
---

<p>Buitengewone opsporingsambtenaren (boa's), zoals handhavers, gaan opnieuw actievoeren. Dat meldt de Nederlandse BOA bond onderdeel van vakbond FNV veiligheid aan Nieuwsuur. Boa's zeggen vaak te maken te hebben met geweld en willen bewapend worden met wapenstokken en pepperspray. De politie en de minister zien dat niet zitten.</p>
<p>De acties beginnen volgende week. "We gaan voor onbepaalde tijd geen bekeuringen uitschrijven in Amsterdam", zegt Ruud Kuin, voorzitter van de Nederlandse BOA Bond. </p>
<p>Bovendien, zegt Kuin, "gaan we nog voor de zomer staken, een waarschuwingsstaking. En als het dan nog niet is opgelost, zal er een staking plaatsvinden tijdens de Gay Pride in Amsterdam."</p>
<p>De acties beginnen in Amsterdam, maar de vakbond wil ook uitbreiden naar andere steden. "Want overal in het land worden boa's ingezet en overal hebben ze te maken met agressie en geweld."</p>
<h2>'Stadsbestuur is nalatig'</h2>
<p>Uit een eerdere enquÃªte blijkt dat een derde van alle handhavers dagelijks te maken heeft met geweld: vaak verbaal, maar ook fysiek. Al langer vragen boa's om meer bewapening om zich beter te kunnen verdedigen. In januari voerden handhavers in Amsterdam actie door geen bonnen uit te schrijven. De gemeente liep toen drie ton aan bekeuringen mis, zegt Kuin.</p>
<p>Voorlopig willen de meeste gemeenten hun handhavers niet bewapenen. In Amsterdam is de FNV daarom van plan het stadsbestuur aansprakelijk te stellen voor nalatigheid, zegt Kuin. "Ze zijn nalatig omdat onze mensen zich niet kunnen verdedigen. We gaan ze aansprakelijk stellen voor de schade die boa's lijden."</p>
<p>Het bewapenen van boa's hoeft voor gemeenten helemaal geen probleem te zijn, zegt Kuin. "Er is wetgeving waarin staat dat boa's kunnen worden uitgerust met verdedigingsmiddelen. Er moet alleen een aanvraag worden gedaan door de werkgever, in dit geval de gemeente Amsterdam."</p>
<h2>'Wapens helpen niet tegen verbaal geweld'</h2>
<p>Maar minister Ferdinand Grapperhaus wil de boa's niet bewapenen, behalve in specifieke gevallen. "Het geweldsmonopolie blijft bij de politie", schreef hij in december aan de Tweede Kamer.</p>
<p>Ook politiewetenschapper Jaap Timmer vindt het bewapenen van boa's geen goed idee. "Ik begrijp de wens van de boa's niet. Ook bij de politie zijn wapens er niet voor agenten om zich te verdedigen. Ze voeren er hun politietaken mee uit, namelijk strafrechtelijke handhaving en handhaving van de openbare orde. Dat kan gepaard gaan met geweld. Maar bij het handhaven van plaatselijke verordeningen over hondenpoep en parkeren is geweld niet zo vanzelfsprekend."</p>
<p>Kuin ziet dat toch anders en blijft bij zijn pleidooi voor bewapening. "Maar ik vrees dat er echt iets vreselijks moet gebeuren voordat er iets wordt toegezegd."</p>
