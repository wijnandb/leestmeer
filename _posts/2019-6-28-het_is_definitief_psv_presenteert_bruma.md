---
layout: post
title: "Het is definitief: PSV presenteert Bruma"
date: Fri, 28 Jun 2019 12:55:25 +0200
categories: 
- sport 
- voetbal 
externe_link: "https://www.telegraaf.nl/sport/1337928097/het-is-definitief-psv-presenteert-bruma"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1019f3ee-9997-11e9-a7a2-02d1dbdc35d1.jpg"
---

<p class="intro">PSV heeft de Portugees Armindo Tué Na Bangna, wiens voetbalnaam Bruma luidt, vrijdagochtend gepresenteerd. Zoals De Telegraaf/Sport deze week al aankondigde heeft de buitenspeler van RB Leipzig een contract voor vijf jaar ondertekend.</p> <p>De 24-jarige Bruma heeft zeven interlands achter zijn naam staan. Hij werd geboren in Guinnee-Bissau, maar verhuisde op jonge leeftijd naar Portugal. Bruma doorliep zijn jeugdopleiding bij Sporting Portugal, dat hem in 2013 verkocht aan Galatasaray. Die club verhuurde hem aan Gaziantepspor en Real Sociedad en verkocht hem twee jaar geleden aan RB Leipzig.</p><p>„We hebben er met hem een extra optie bij en dat is, ook gezien de interesse in onze spelers, een goede zaak”, zei trainer Mark van Bommel. „Bruma is pas 24, maar brengt al behoorlijk wat ervaring met zich mee. Hij is al in een aantal topcompetities actief geweest en weet wat er komt kijken bij internationaal voetbal.”</p><p>PSV wilde Bruma enkele jaren terug al halen, maar toen lukte dat niet. „De interesse heeft me altijd gestreeld, omdat Romario en Ronaldo hier gespeeld hebben”, zegt de Portugees. „Van hen beiden heb ik heel veel beelden bekeken. Het voelt goed om nu hier te zijn. Ik hoop hier de volgende stap in mijn ontwikkeling te zetten en via deze weg weer bij de nationale ploeg in beeld te komen.”</p><p>PSV, dat naar verluidt ongeveer 15 miljoen euro heeft betaald voor Bruma, voegde eerder middenvelder Ibrahim Afellay en doelman Robbin Ruiter aan de selectie toe. Spits Sam Lammers is teruggekeerd na een verhuurperiode aan sc Heerenveen. Zijn kans op een basisplaats lijkt groter te worden door het mogelijke vertrek van Luuk de Jong. De topscorer van vorig seizoen staat nadrukkelijk in de belangstelling van Sevilla.</p>
