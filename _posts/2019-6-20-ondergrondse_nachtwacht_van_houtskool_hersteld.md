---
layout: post
title: "Ondergrondse Nachtwacht van houtskool hersteld"
date: Thu, 20 Jun 2019 14:46:08 +0200
category: nieuws
externe_link: "https://nos.nl/l/2289848"
feature_image: "https://nos.nl/data/image/2019/06/20/557856/1008x567.jpg"
---

<p>In de grotten van Maastricht wordt deze week de laatste hand gelegd aan de restauratie van een honderd jaar oude replica van de Nachtwacht. Een houtskooltekening, gemaakt door Jules Sondeijker.</p>
<p>De imitatie van Rembrandt's beroemdste werk is begin twintigste eeuw aangebracht op een mergelwand in het grottenstelsel onder de Sint Pietersberg. Het is later zwaar beschadigd geraakt, onder meer door toeristen die hun naam erin hebben gekrast.</p>
<p>"In de jaren 70 stond de groeve open en toen zijn veel kunstwerken heel erg beschadigd," vertelt Jean Jacques Spuisers. Hij is gids in de grotten en een familielid van Sondeijker. "Er zaten dikke krassen in de mergel."</p>
<h2>Hondje en laarzen</h2>
<p>De restauratie van de tekening is bijna klaar. Alleen aan het hondje en een paar laarzen wordt nog gewerkt. Voor de conservatoren is het aanpoten. Zelfs in de zomer is het in de grotten hooguit elf graden, waardoor er maar vier uur per dag gewerkt kan worden.</p>
<p>Maar zo diep onder de grond werken heeft ook voordelen. "Ik vond het een geweldige ervaring om hier zo lang te mogen rondlopen, in alle rust," vertelt conservator Angelique Friedrichs. "En je telefoon heeft geen bereik, dus dat is eigenlijk ook geweldig."</p>
<h2>Kluis voor kunstschatten</h2>
<p>Ook de echte Nachtwacht heeft in de grot bewaard gelegen. In de Tweede Wereldoorlog werd een kluis bij het grottenstelsel gebruikt als bewaarplaats voor kunstschatten. "De Duitsers wisten ervan," vertelt Spuisers. De bezetters waren van plan de daar bewaarde kunstwerken na de oorlog op te halen. "Maar gelukkig hebben ze dat nooit kunnen doen."</p>
<p>In de zomer zal het museum open gaan voor publiek en kunnen bezoekers er doorheen lopen, maar wel met gids. "Anders kan het zomaar dat je een paar weken onderweg bent," grapt Spuisers.</p>
