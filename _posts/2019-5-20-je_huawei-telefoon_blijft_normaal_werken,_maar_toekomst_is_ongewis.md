---
layout: post
title: "Je Huawei-telefoon blijft normaal werken, maar toekomst is ongewis"
date: Mon, 20 May 2019 20:03:27 +0200
category: tech
externe_link: "https://nos.nl/l/2285576"
feature_image: "https://nos.nl/data/image/2019/05/20/551274/1008x567.jpg"
---

<p>De Chinese telecomgigant Huawei ligt al maanden onder vuur, maar tot nu toe hadden consumenten daar vrij weinig last van. Dat lijkt te gaan veranderen, met potentieel grote gevolgen.</p>
<p>Google, de maker van het mobiele besturingssysteem Android, heeft Huawei's Android-licentie ingetrokken. Die heeft het bedrijf nodig om belangrijke Google-diensten, zoals de appwinkel Play Store, Gmail en YouTube, te kunnen leveren op Huawei-telefoons. Voor consumenten die nu zo'n toestel hebben, verandert er momenteel niks, verzekeren beide partijen.</p>
<p>"Diensten zoals Google Play en de ingebouwde malwarebescherming blijven functioneren op je bestaande Huawei-telefoon", zei het Android-ontwikkelteam vanochtend. "Huawei blijft beveiligingsupdates en ondersteuning na verkoop verlenen aan alle bestaande telefoons en tablets die zijn verkocht en nog op voorraad zijn", zegt de Chinese telefoonmaker.</p>
<h2>Antwoorden ontbreken</h2>
<p>Maar de verklaringen zijn zodanig opgeschreven dat antwoorden op belangrijke vragen ontbreken. Bijvoorbeeld: krijgen Huawei-toestellen nog grote software-updates mee, naast beveiligingsupdates? Dit najaar komt de grote jaarlijkse update uit, Android Q. Er wordt rekening mee gehouden dat die update niet meer beschikbaar is voor Huawei-apparaten.</p>
<p>Daarnaast geven de twee partijen zoals gezegd alleen garanties af voor toestellen die al zijn verkocht, of binnenkort worden verkocht. Uiteindelijk zal Huawei toestellen moeten gaan leveren die niet meer onder de gemaakte afspraken vallen. Wanneer dat moment komt is onduidelijk. Er zal Google en Huawei veel aan gelegen zijn om voor die tijd met de Amerikaanse regering tot een oplossing te komen.</p>
<p>"Zonder die diensten, in feite het hart van Android, zijn de toestellen veel minder relevant", zegt Tim Wijkman, smartphone-analist van Telecompaper. "Ik denk dat Google en Huawei op de achtergrond koortsachtig overleggen. Want dit is iets wat beide bedrijven natuurlijk niet willen."</p>
<p>Toch ziet Wijkman geen reden tot paniek onder consumenten: "Voor bestaande gebruikers is er niks aan de hand." Wijkman denkt bovendien dat Huawei hierop was voorbereid. "Ik verwacht dat ze genoeg telefoons op voorraad hebben om het weken tot maanden uit te zingen, afhankelijk van het type toestel."</p>
<p>Aan mensen die overwegen een nieuwe Huawei-telefoon te kopen, adviseert techsite The Verge ondertussen om dat niet te doen "totdat we meer informatie hebben". Wijkman vindt dat advies vooralsnog te ver gaan. Al merkt de site ook op dat wie nu een telefoon koopt, geen functies verliest die er nu op zitten; het gaat om toekomstige updates.</p>
<h2>Onzekerheid in tijden van groei</h2>
<p>Er breekt in ieder geval een periode van onzekerheid aan voor Huawei. En dat net nu het bedrijf hard groeit. Uit cijfers van onderzoeksbureau IDC blijkt dat Huawei het eerste kwartaal van dit jaar groeide met 50 procent tegenover een jaar eerder. Terwijl de grootste concurrenten - Samsung en Apple - verliezen moesten noteren. In Nederland heeft de Chinese fabrikant volgens onderzoeksbureau Telecompaper een marktaandeel van 9 procent, wat neerkomt op 1,35 miljoen smartphone-gebruikers.</p>
<p>Google heeft de Huawei-licentie ingetrokken omdat het Chinese bedrijf op een zwarte lijst is gezet door het Amerikaanse ministerie van Economische Zaken. De plek op die lijst betekent dat niet alleen Google geen zaken meer mag doen, maar ook dat chipmakers moeten stoppen met het leveren van belangrijke onderdelen. Daaronder is de Nederlandse chipfabrikant NXP, zo werd vandaag bekend.</p>
<p>"Huawei is sterk afhankelijk van deze bedrijven en zou serieuze problemen krijgen zonder hun leveringen", zegt analist Ryan Koonzt tegen persbureau Bloomberg. Denk bijvoorbeeld aan Qualcomm, een belangrijke leverancier van 4G- en straks 5G-chips voor mobiel internet. Ook kan het gevolgen hebben voor de netwerkapparatuur die Huawei levert, voor de aanleg van 5G.</p>
<p>Daarnaast is het de vraag hoe definitief de plek van Huawei is op de zwarte lijst. Er wordt rekening mee gehouden dat het onderdeel is van de Amerikaanse retoriek in de onderhandelingen over handelstarieven met China. Vorig jaar had ZTE, een kleiner Chinees telecombedrijf, last van hetzelfde probleem. Dat werd binnen een paar maanden opgelost.</p>
<p>Huawei wacht ondertussen niet stilletjes de uitslag af. Eerder dit jaar bevestigde het bedrijf een eigen mobiel besturingssysteem te hebben, ter vervanging van Android. Het wordt "plan B"genoemd. Ook heeft het bedrijf al zijn eigen appwinkel. Wel is de vraag hoe stevig dit alternatief is: iOS en Android zijn zo dominant dat het voor een derde partij lastig is om daartussen te komen. Uiteindelijk leunt zo'n succes zwaar op het app-aanbod en veel ontwikkelaars hebben aan twee platforms meer dan genoeg.</p>
