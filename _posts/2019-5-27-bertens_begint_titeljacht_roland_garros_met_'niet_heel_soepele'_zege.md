---
layout: post
title: "Bertens begint titeljacht Roland Garros met 'niet heel soepele' zege"
date: Mon, 27 May 2019 12:37:09 +0200
category: sport
externe_link: "https://nos.nl/l/2286512"
feature_image: "https://nos.nl/data/image/2019/05/27/552880/1008x567.jpg"
---

<p>Kiki Bertens is op Roland Garros doorgedrongen tot de tweede ronde. De Nederlandse, als vierde geplaatst en een van de favorieten voor de eindzege in Parijs, versloeg de Française Pauline Parmentier met 6-3, 6-4.</p>
<p>Bertens dicteerde het spel met haar zware effectballen, lepe dropshots, dwingende opslagen en 20 winners, maar heeft ook nog genoeg te verbeteren richting de volgende ronde gezien haar 21 onnodige fouten en 6 dubbele fouten.</p>
<h2>Ontlading na afloop</h2>
<p>Na het laatste punt slaakte Bertens een oerkreet. "Dat was wat ontlading, dat het gevecht voorbij was. Het ging niet heel soepel, maar lekker dat het toernooi nu begonnen is. Je leeft naar zo'n eerste wedstrijd toe. Nu alle ogen op de tweede ronde."</p>
<p>In die tweede ronde speelt Bertens woensdag tegen de Slowaakse Viktória Kuzmová, die met 6-4, 6-3 won van een andere Française, Alizé Cornet. Bertens trof Kuzmová dit jaar al twee keer. In Dubai won de Slowaakse en in Miami was Bertens beter.</p>
<h2>Geen serviceverlies Bertens</h2>
<p>Bertens oogde ontspannen tegen Parmentier, van wie ze de vorige drie ontmoetingen nog verloor. Ze verzilverde haar eerste en zevende breekpunt en werkte de twee enige breekpunten van de Française knap weg.</p>
