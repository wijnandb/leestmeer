---
layout: post
title: "Frits Spits verkozen tot belangrijkste radiomaker van afgelopen eeuw"
date: Mon, 28 Oct 2019 23:35:10 +0100
category: nieuws
externe_link: "https://nos.nl/l/2308098"
feature_image: "https://nos.nl/data/image/2019/10/28/588152/1008x567.jpg"
aantal: 319
unieke: 215
bron: "NOS"
---

<p>Frits Spits is door een vakjury van de VARA-gids verkozen tot belangrijkste radiomaker van de eeuw. De presentator staat bovenaan de top-40 van radiosterren, die is opgesteld ter gelegenheid van honderd jaar radio in Nederland.</p>
<p>De nummer 1 werd bekendgemaakt in Met het Oog op Morgen op NPO Radio 1. De jury noemt Spits "een van de allerbeste sfeermakers en verhalenvertellers op de radio". "Hij is gemaakt voor de radio", aldus de radiokenners.</p>
<p>Frits Spits, die eigenlijk Frits Ritmeester heet, ontving voor zijn werk als radiomaker al verschillende prijzen. Bekende programma's zijn De Avondspits (1978-1995) en Tijd voor twee (1995-2013). Sinds 2014 presenteert Spits iedere zaterdag op NPO Radio 1 De Taalstaat, waarin hij taalkwesties bespreekt en schrijvers en dichters interviewt.</p>
<p>De radiomaker wordt geprezen vanwege zijn vermogen om een breed publiek aan te spreken met zijn programma's, die vaak ook nog eens bestaan uit leuke rubrieken en spelletjes. "Vervolgens perfect uitgevoerd met een heerlijk warme, vriendelijke radiostem. En Frits schat zijn publiek niet lager in, maar wil ze juist iets leren en meegeven."</p>
<p>Spits is verrast en vindt het vooral raar dat hij op nummer 1 staat. "Ik zou mezelf nooit op één zetten - en dat is geen valse bescheidenheid. Ik zou eerder denken aan Willem van Kooten, Edwin Evers of Felix Meurders. Zij hebben mij enorm geïnspireerd", aldus de winnaar.</p>
<p>Toeval of niet: Evers staat in de lijst op plek 2, Van Kooten op 3 en Meurders op 4.</p>
<p>Spits zegt in een reactie dat hij het meest heeft geleerd van Felix Meurders. "Ik weet nog dat ik net bij de radio zat en een jingle had gemaakt. Ik liet het hem vol trots horen, en hij zei: 'ja het is wel aardig, maar...' En toen kwam er een waslijst aan verbeterpunten. Al zijn adviezen heb ik goed in mijn oren geknoopt", vertelt Spits. "En hij is geen spat veranderd: nog altijd zó aardig en collegiaal."</p>
