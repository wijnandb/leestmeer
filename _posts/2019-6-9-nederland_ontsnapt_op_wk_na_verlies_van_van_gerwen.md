---
layout: post
title: "Nederland ontsnapt op WK na verlies van Van Gerwen"
date: Sun, 09 Jun 2019 16:52:29 +0200
categories: 
- sport 
- darts 
externe_link: "https://www.telegraaf.nl/sport/1695744906/nederland-ontsnapt-op-wk-na-verlies-van-van-gerwen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0ba06484-8ac8-11e9-91aa-02d1dbdc35d1.jpg"
---

<p class="intro">De Nederlandse darters zijn zondagmiddag op de World Cup of Darts door het oog van de naald gekropen. De koppelwedstrijd moest in de kwartfinale tegen Canada de beslissing brengen. Die partij wonnen Michael van Gerwen en Jermaine Wattimena met 4-1 in legs.</p> <p>De confrontatie met Canada, dat in de achtste finales verrassend won van Australië, zou normaal gesproken geen problemen mogen opleveren. Maar het liep anders. Van Gerwen verloor namelijk de eerste enkelpartij verrassend van Dawson Murschell. De nummer één van de wereld kon de ’dubbels’ niet vinden. Hij kreeg liefst 22 kansen, maar verzilverde er slechts twee. Daardoor verloor hij met 2-4 van de nummer 100 (!) van de zogenoemde Order of Merit. Zijn gemiddelde van 84,82 was, mede vanwege het missen van de dubbels, ondermaats.</p><p>Wattimena wint</p><p>Tot opluchting van Van Gerwen trok Wattimena in de tweede partij tegen Jim Long de stand gelijk. Al was ook die wedstrijd niet hoogstaand. Wattimena won met 4-2 in legs, maar zijn gemiddelde van 86,37 was eveneens niet indrukwekkend. In de koppelpartij kwam het Oranje-duo wel goed voor de dag en legde Canada met 4-1 alsnog over de knie. De gemiddelde score van 95,58 was prima.</p><p>Van Gerwen en Wattimena rekenden in de twee voorgaande rondes eenvoudig af met Spanje en Polen. Het Spaanse koppel Cristo Reyes en Toni Alcinas werd in de eerste schifting met 5-0 in legs afgeslacht door het Nederlandse koppel. Vanaf de tweede ronde stonden ook de enkelpartijen op het programma en kwam het tegen Polen niets eens tot een koppelwedstrijd. Van Gerwen won van Krzystof Ratajski en Wattimena verschalkte Tytus Kanik.</p><p>Nederland is in Hamburg titelverdediger en staat in halve finales tegenover Ierland, dat bij de laatste zestien Engeland (Rob Cross en Michael Smith) uitschakelde. De laatste twee edities werden door Van Gerwen en Van Barneveld gewonnen. ’Barney’ is er echter niet meer bij, omdat hij op de wereldranglijst is gepasseerd door Wattimena. De PDC nodigt in principe altijd de twee beste darters van elk land uit. Zo ook in dit geval.</p><p>Uitslagen kwartfinales</p><p>Nieuw-Zeeland - Japan 0-2
Schotland - België 2-0
Ierland- Oostenrijk 2-1
Canada - Nederland 1-2</p><p>Halve finales (later op zondag)</p><p>Japan - Schotland
Ierland - Nederland</p>
