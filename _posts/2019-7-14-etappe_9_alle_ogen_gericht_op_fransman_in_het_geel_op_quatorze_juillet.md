---
layout: post
title: "Etappe 9: alle ogen gericht op Fransman in het geel op Quatorze Juillet"
date: Sun, 14 Jul 2019 09:36:57 +0200
categories: 
- sport 
- wielrennen 
externe_link: "https://nos.nl/l/2293407"
feature_image: "https://nos.nl/data/image/2019/07/14/563363/1008x567.jpg"
---

<p>Op 14 juli, de belangrijkste Franse feestdag, rijdt er een Fransman in het geel. Julian Alaphilippe gaat vandaag als klassementsleider van start in de negende etappe, die voert van Saint-Étienne naar Brioude. Maar de ogen zullen vandaag ook op een andere Fransman gericht zijn.</p>
<p>Eerst over de man in het geel. Alaphilippe veroverde de leiderstrui in de derde etappe, maar verspeelde die twee ritten later aan Giulio Ciccone. In de zware etappe van zaterdag nam hij de leiding in het algemeen klassement weer over en dus weet Alaphilippe op Quatorze Juillet, de dag waarop Frankrijk de bestorming van de Bastille in 1789 - het begin van de Franse revolutie - viert,  alle ogen op zich gericht. "Als je eenmaal de smaak te pakken hebt, komt het aan als je hem verliest", zei hij.</p>
<h2>Dé man</h2>
<p>Volgens Sebastiaan Timmerman - verslaggever op de motor voor Radio Tour de France - wordt het een gekkenhuis. "Alaphilippe is de grote Franse held van de laatste twee jaar, de absolute publiekslieveling. Overal zullen de spandoeken voor 'Juju' wel hangen. Hij is dé man nu in Frankrijk."</p>
<p>De laatste Fransman in het geel op 14 juli was Tony Gallopin in 2014. Ook Thomas Voeckler - de renner met veel gevoel voor dramatiek - lukte het om twee keer (2004 en 2011) het geel te dragen op de Franse nationale feestdag. Jacques Anquetil deed het vijf keer, in elk van de jaren dat hij de Tour op z'n naam schreef.</p>
<p>De grote vraag is natuurlijk of Alaphilippe het geel ook na vandaag om de schouders heeft. "De negende etappe is een iets mildere variant van de etappe van zaterdag. Korter, met minder beklimmingen, maar desondanks een heel lastig parcours", zegt Timmerman.</p>
<p>Na 33 kilometer moet het peloton de Mur d'Aurec-sur-Loire over, een beklimming van de eerste categorie met twee zeer steile stroken (19% en 16%), gevolgd door twee beklimmingen van de derde categorie. De laatste begint op zo'n vijftien kilometer van de finish.</p>
<h2>Aanval? Uitgedund peloton?</h2>
<p>Het is een rit waarvoor je een normaal gesproken een aanvaller als Alaphilippe zeker zou opschrijven, weet Timmerman. "Het is de vraag of een aanvaller gaat winnen of dat er een sprint komt van een uitgedund peloton. Als het een sprint wordt, kijk ik eerder naar Peter Sagan en Michael Matthews, maar het zal me niet verbazen als er weer een groepje wegrijdt."</p>
<p>De kans dat Alaphilippe het geel verspeelt, is niet groot. "Hij zou de trui zomaar tot en met donderdag kunnen houden. Als we in het hooggebergte komen, zal hij tijd gaan verliezen."</p>
<p>Die andere landgenoot waar de Fransen vandaag naar zullen kijken, is Romain Bardet. Hij is de enige renner die de afgelopen vijf jaar onafgebroken in de toptien eindigde en stond al twee keer op het podium in Parijs: tweede in 2016 en derde in 2017.</p>
<p>Deze Tour leek met slechts één individuele tijdrit en meer bergen gemaakt te zijn voor de 28-jarige Bardet, maar de Franse hoop op een Tourzege heeft tot op heden nog geen indruk kunnen maken. "Hij rijdt tot nu toe een zeer tegenvallende Tour en heeft alleen nog maar tijd verloren", stelt Timmerman. "De finish vandaag ligt in zijn geboorteplaats. Ik ben benieuwd of hij nog wat gaan proberen op de Franse feestdag."</p>
<p>Het lijkt de perfecte dag voor Bardet om zijn Tour en seizoen in een klap goed te maken.</p>
