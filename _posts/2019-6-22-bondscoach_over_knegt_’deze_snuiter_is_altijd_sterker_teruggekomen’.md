---
layout: post
title: "Bondscoach over Knegt: ’Deze snuiter is altijd sterker teruggekomen’"
date: Sat, 22 Jun 2019 11:38:43 +0200
categories: 
- sport 
- schaatsen 
externe_link: "https://www.telegraaf.nl/sport/1245079125/bondscoach-over-knegt-deze-snuiter-is-altijd-sterker-teruggekomen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/90452d92-94d1-11e9-9549-0255c322e81b.jpg"
---

<p class="intro">Net als iedereen had ook Jeroen Otter niet verwacht dat hij tijdens het eerste trainingskamp van zijn shorttrackploeg al weer zou kunnen genieten van Sjinkie Knegt. „Toen ik hem de maandag na de EK in het ziekenhuis zag, herkende ik hem niet eens. Sjinkie was zes kilo zwaarder door al het vocht dat hij vasthield en had een kop als een zwartgeblakerde watermeloen. Toch was hijzelf vrij rustig. Dat hij nu al weer op het ijs staat, is fabelachtig.”</p> <p>„We weten niet hoe lang alles gaat duren”, vervolgt Otter. „En of hij weer op het hoogste niveau terugkeert. Er is onwetendheid over wat voor nadelen zo’n verbrande huid heeft. Wat doet het met warmte-afgifte qua transpiratie, hoe kun je het koel houden, wat doet het met de souplesse en het gevoel? Ik heb wel tegen hem gezegd dat ik denk dat hij over een paar maanden al weer op 98 procent is.”</p><p>De bondscoach wijst op eerdere tegenslagen die Knegt kende. „In augustus 2013 scheurde hij zijn meniscus, dat was een half jaar voor de Spelen in Sotsji. Daar won hij toen brons en een jaar later werd Sjinkie wereldkampioen allround. In februari 2016 kneusde hij zo’n beetje alles in zijn lichaam, een jaar later werd Sjinkie tweede op de WK allround en pakte hij goud op de 500 meter en relay. Dus als er één in staat is om in de top terug te keren, is deze snuiter het wel.”</p>
