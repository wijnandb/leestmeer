---
layout: post
title: "Robben geniet als vanouds, maar denkt toch ook nog serieus aan stoppen"
date: Sat, 18 May 2019 21:20:10 +0200
categories: 
- sport 
- voetbal 
externe_link: "https://nos.nl/l/2285305"
feature_image: "https://nos.nl/data/image/2019/05/18/551000/1008x567.jpg"
---

<p>Afgaand op de wedstrijd van zaterdag, wil Arjen Robben nog wel een paar jaar voetballen. Toch kan de aanvaller nog geen duidelijkheid geven over zijn toekomst.</p>
<p>"De opties liggen er allemaal. Van wat verder weg tot wat dichterbij. Tot de schoen aan de wilgen", zegt Robben na het behalen van zijn achtste landstitel met Bayern München in gesprek met FOX Sports.</p>
<p>Robben was zo gretig als een zestienjarige, alsof hij voor het eerst mocht invallen. Toen hij hoorde dat het zover was, sprintte hij naar de zijlijn waarbij hij in zijn gretigheid zelfs al door het veld liep. "Het had ook niet veel langer moeten duren."</p>
<p>"Je wilt zo graag spelen. Ik had al drie keer tegen die fitnesstrainer gezegd: opschieten."</p>
<p>Stiekem rekenden Robben en Franck Ribéry op een basisplaats in het kampioensduel met Eintracht Frankfurt (5-1). "Het was gisteravond een behoorlijke tik, toen de trainer zei dat hij ons toch niet liet spelen vanaf het begin. Dan moet de knop om."</p>
<p>De tandem 'Robbery' kreeg nog een halfuur van trainer Niko Kovac, beide flankspelers scoorden. "Vanmiddag heb ik nog zo veel plezier, als de spiertjes en de gewrichtjes het allemaal toelaten, dan kan ik nog wel een lekker balletje trappen."</p>
<h2>Beloning</h2>
<p>"Het mooiste voor mij persoonlijk is dat veel jongens uit mijn Bayern-tijd vandaag aanwezig waren", vervolgt de 35-jarige tegen het clubkanaal. "Ik heb hier vijf maanden voor geknokt. Vandaag was de beloning."</p>
<p>Op zaterdag 25 mei speelt Robben met Bayern zijn laatste officiële duel, als RB Leipzig in de bekerfinale wacht.</p>
