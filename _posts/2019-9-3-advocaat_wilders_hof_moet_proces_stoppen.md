---
layout: post
title: "Advocaat Wilders: hof moet proces stoppen"
date: Tue, 03 Sep 2019 12:32:00 +0200
categories: 
- entertainment 
- opinie 
externe_link: "https://www.telegraaf.nl/nieuws/1353412646/advocaat-wilders-hof-moet-proces-stoppen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2dd62924-ce40-11e9-8e7f-0255c322e81b.jpg"
---

<p class="intro">Het Openbaar Ministerie heeft de rechters om de tuin geleid en verkeerd voorgelicht over de manier waarop de beslissing werd genomen om Geert Wilders te vervolgen voor zijn Minder Marokkanenuitspraak in 2014.</p> <p>Volgens de verdediging van de PVV-leider ligt inmiddels zoveel overtuigend bewijs op tafel van een politiek gemotiveerde en voorbereide vervolging, dat het hof niet anders kan dan de „besmette strafzaak” staken. Advocaat Geert-Jan Knoops vroeg het hof Den Haag om nog vandaag te besluiten om het OM niet ontvankelijk te verklaren in de vervolging.</p><p>’Ernstige schending’</p><p>Het recht van Wilders op een eerlijk proces is volgens hem geschonden, en bovendien is sprake van een „ernstige schending van de trias politica, de scheiding van wetgevende, rechtsprekende en uitvoerende macht.”</p><p>Knoops onderbouwde zijn verzoek met weer nieuwe informatie waaruit de actieve bemoeienis van het ministerie van Justitie zou blijken met het beslissen over, en het voorbereiden van de strafzaak tegen Wilders. Het OM heeft altijd ontkend dat sprake was van politieke druk, en zegt dat het OM de beslissing om te vervolgen zelfstandig nam.</p><p>Knoops bestrijdt dat. Uit een e-mailwisseling tussen topambtenaren blijkt volgens hem dat de ambtelijke top de kans op een veroordeling van de PVV-leider als zeer groot inschatte, en dat ze de strafzaak belangrijk vonden voor de „rechtsvorming.”</p><p>Ook worden er in de mails allerlei bouwstenen aangedragen voor het OM, en werd er actief gezocht naar argumenten om het te verwachten verweer van de verdediging van Wilders te pareren. Knoops: „Daarmee is aangetoond dat het ministerie zich inhoudelijk inliet met de juridische merites van de zaak, en zich niet beperkte tot louter informatievoorziening aan de minister.”</p><p>Ook nieuw is dat toenmalig minister Opstelten zelf het initiatief nam tot een bespreking over de zaak Wilders, zegt Knoops. Tijdens zijn getuigenverhoor bij een onderzoeksrechter bleek Opstelten daarover, en over tal van andere zaken, aan „opmerkelijk geheugenverlies te lijden”, aldus Knoops. Hetzelfde gold voor toenmalig OM-topman Herman Bolhaar en twee topambtenaren.</p><p>De documenten liegen echter niet, concludeert de verdediging. Daaruit blijkt duidelijk hoe actief het departement betrokken was bij „het bouwen van de strafzaak” tegen Wilders, nog voordat het OM de beslissing om te vervolgen naar buiten bracht.</p><p>De inspanningen van de ambtenaren staan in schril contrast met de totale desinteresse op het ministerie voor de uitspraken van voormalig D66-leider Alexander Pechtold, zegt Knoops. Pechtold zei na een leugen van Halbe Zijlstra over een bezoek aan de datsja van Poetin, dat hij „de eerste Rus nog moet tegenkomen die zijn eigen fout rechtzet.” Knoops: „Maar hier geen mailwisseling, geen overleg, geen vervolging.” Het bewijst volgens het verdedigingsteam des te overtuigender dat de vervolging van Wilders een politiek gemotiveerde beslissing was.</p><p>Het Openbaar Ministerie komt om 14.00 uur met een reactie.</p><p>De zaak begint om 9.30 uur. Rechtbankverslaggever Saskia Belleman is erbij.</p>
