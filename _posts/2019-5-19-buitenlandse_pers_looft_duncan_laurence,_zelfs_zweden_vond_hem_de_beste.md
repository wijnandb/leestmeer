---
layout: post
title: "Buitenlandse pers looft Duncan Laurence, zelfs Zweden vond hem de beste"
date: Sun, 19 May 2019 20:06:54 +0200
category: buitenland
externe_link: "http://feeds.nos.nl/~r/nosnieuwsbuitenland/~3/nabkJpLDwzs/2285452"
feature_image: "https://nos.nl/data/image/2019/05/19/551232/1008x567.jpg"
---

<p>In Nederland is Duncan Laurence overladen met complimenten na zijn succes op het Eurovisie Songfestival gisteravond, maar ook de buitenlandse pers is eensgezind: Laurence is de terechte winnaar. Zijn optreden wordt omschreven als "meeslepend" en "vakkundig".</p>
<p>Vooraf kreeg Laurence al de favorietenrol toebedeeld en die rol wist hij waar te maken, schrijft het Belgische VRT Nieuws. De krant Het Laatste Nieuws sluit zich daarbij aan. "Zijn finale-uitvoering van Arcade moet hij onder zware druk hebben gezongen. Toch was daarvan live amper iets merkbaar."</p>
<p>Nederland maakte de verwachtingen waar, schrijft ook de Britse krant The Independent, dat Arcade een vakkundige en serieuze ballad noemt. The Guardian spreekt van een "beklijvend lied" dat op streamingdiensten al een enorme hit is.</p>
<p>Door heel Nederland werd gejuicht voor Duncan Laurence:</p>
<p>Volgens internationale media viel de Nederlandse inzending op vanwege zijn soberheid. Op het podium stond alleen een piano, het enige rekwisiet was een lichtbol die langzaam naar beneden zakte. Daarmee raakte Laurence de juiste snaar, schrijft Der Spiegel. "De pianospeler wint het van de windmachines", is de kop boven het artikel.</p>
<p>Met dat laatste doelt de Duitse krant vooral op de show van Azerbeidzjan, dat de aandacht probeerde te trekken met robots, lasers en hologrammen. Het optreden van Laurence was heel anders dan de dansbare popliedjes die normaal het Songfestival winnen, vindt ook het Franse Le Monde.</p>
<p>De puntentelling was bijzonder spannend. Het ging tot op het laatste moment tussen Laurence en de Zweedse deelnemer John Lundvik. Ondanks het nipte verlies voor de eigen inzending, zijn ook Zweedse media lovend over Laurence. "John Lundvik was goed, maar we moeten eerlijk zijn: hij was niet de beste", schrijft de krant Expressen bijvoorbeeld.</p>
<p>De Zweedse publieke omroep SVT vond dat de organisatie van het Songfestival het wel iets te spannend maakte. "Het was niet nodig om Lundvik en The Mamas (de achtergrondzangeressen red.) een hartaanval te bezorgen bij het bekendmaken van de uitslag." De krant Aftonbladet licht nog even uit dat Laurence na het Songfestival heeft gezegd dat hij graag wil samenwerken met Lundvik.</p>
<h2>Volgend jaar in Amsterdam</h2>
<p>Uiteindelijk werd niet Lundvik, maar de Italiaanse inzending Mahmood tweede. Hij kreeg maar 27 punten minder dan de nummer 1. Het refrein van het nummer Soldi van Mahmood was 'catchy', maar het was Laurence die een onuitwisbare indruk achterliet, schrijft La Stampa.</p>
<p>De pers in gastland Israël benadrukt dat deze editie van het Songfestival "vrijwel op elk vlak geslaagd was". De Israëlische premier Netanyahu feliciteerde Nederland en premier Mark Rutte nog wel even met de overwinning. "Volgend jaar in Amsterdam", voegde hij eraan toe.</p>
<p>Volgens Netanyahu had Rutte de overwinning al voorspeld:</p><img src="http://feeds.feedburner.com/~r/nosnieuwsbuitenland/~4/nabkJpLDwzs" height="1" width="1" alt=""/>
