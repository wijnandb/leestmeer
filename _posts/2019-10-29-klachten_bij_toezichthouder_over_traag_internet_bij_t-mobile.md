---
layout: post
title: "Klachten bij toezichthouder over traag internet bij T-Mobile"
date: Tue, 29 Oct 2019 15:28:59 +0100
category: nieuws
externe_link: "https://nos.nl/l/2308170"
feature_image: "https://nos.nl/data/image/2019/10/29/588255/1008x567.jpg"
aantal: 291
unieke: 183
bron: "NOS"
---

<p>Sommige klanten met een vaste internetverbinding van T-Mobile klagen over slechtere verbindingen na een ingreep van het telecombedrijf. Sinds afgelopen vrijdag loopt het internetverkeer niet via het Amsterdamse internetknooppunt AMS-IX, maar via een Duits knooppunt dat in handen is van T-Mobile's moederbedrijf Deutsche Telekom.</p>
<p>Door de aanpassing is de reactiesnelheid van sommige verbindingen fors teruggelopen. Dat kan tot problemen leiden bij online gamen of het streamen van series of films. Andere gebruikers klagen dat de beloofde internetsnelheden niet meer worden gehaald. De problemen spelen vooral tussen 18.00 en 22.00 uur. Meer dan 200.000 klanten hebben vast internet van T-Mobile.</p>
<p>Toezichthouder Autoriteit Consument en Markt heeft signalen gekregen dat er iets mis gaat met de internetverbindingen en bekijkt de situatie. Of er daadwerkelijk een onderzoek wordt gestart kan de toezichthouder nog niet zeggen.</p>
<p>T-Mobile zegt dat de aanpassing in de route van het internetverkeer nodig is om het netwerk te verbeteren. Een klein deel van de klanten zou er last van hebben.</p>
<h2>Argusogen</h2>
<p>Volgens critici is de maatregel van T-Mobile een bezuiniging en wil het Duitse moederbedrijf extra geld verdienen door een bedrag te vragen aan grote partijen zoals Netflix en Google. Betalen ze dat, dan zouden ze een snellere verbinding met T-Mobile-klanten krijgen.</p>
<p>In Nederland zijn er afspraken over net-neutraliteit. Al het internetverkeer is voor providers gelijk; ze mogen geen voorrang geven aan bepaald internetverkeer. Michiel Steltman van stichting Digitale Infrastructuur Nederland (DINL) bekijkt de ontwikkeling met argusogen. "Het roept vragen op over de gevolgen voor de netneutraliteit en het zou goed zijn als de Autoriteit Consument en Markt hiernaar zou kijken."</p>
<p>T-Mobile zegt hard aan een oplossing te werken voor klanten die last hebben van de aanpassingen in het netwerk, maar is niet van plan de omleiding terug te draaien.</p>
