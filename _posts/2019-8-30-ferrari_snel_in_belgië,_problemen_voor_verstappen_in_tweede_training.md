---
layout: post
title: "Ferrari snel in België, problemen voor Verstappen in tweede training"
date: Fri, 30 Aug 2019 12:49:58 +0200
categories: 
- sport 
- autosport 
externe_link: "https://nos.nl/l/2299596"
feature_image: "https://nos.nl/data/image/2019/08/30/573640/1008x567.jpg"
---

<p>Ferrari is sterk uit de zomerstop gekomen. Sebastian Vettel (1.44,574) en Charles Leclerc (1.44,123), die de Italiaanse renstal dit seizoen in de eerste twaalf races nog niet aan een overwinning konden helpen, domineerden vrijdag op het circuit van Spa-Francorchamps de eerste trainingen voor de Grand Prix van België.</p>
<h2>Vermogen</h2>
<p>Max Verstappen zette in de eerste training de derde tijd (1.45,507) neer, maar kende in de tweede sessie wat problemen. Het vermogen van de Red Bull viel weg. Hij kwam niet verder dan de zesde tijd (1.45,394). Zijn nieuwe teamgenoot Alexander Albon deed in de eerste training weinig voor hem onder.</p>
<p>Wereldkampioen Lewis Hamilton kende een moeizame eerste training door problemen met het gaspedaal en de telemetrie. In de tweede sessie leken de Mercedes-bolides wel over een betere racesnelheid te beschikken dan de wagens van de Italiaanse renstal.</p>
<h2>Pech Perez</h2>
<p>Bottas zette in de tweede sessie de derde tijd (1.44,969) neer, op ruim 0,8 seconde van Leclerc. Hamilton zat daar kort achter. Sergio Perez (Racing Point) zag een hele goede training (vijfde) in mineur eindigen. De motor begaf het. Dat gaat hem zondag bij de start waarschijnlijk gridplaatsen kosten.</p>
<p>Overigens is nu al duidelijk dat de startopstelling zondag een leuke puzzel wordt. Lance Stroll (Racing Point), Alexander Albon (Red Bull) en Daniil Kvyat (Toro Rosso) gebruiken in België een nieuwe powerunit en zullen daardoor achteraan moeten vertrekken.</p>
<p>Het Renault-duo Daniel Ricciardo en Nico Hülkenberg en McLaren-coureur Carlos Sainz hebben enkele onderdelen vervangen en krijgen daarvoor vooralsnog een gridstraf van vijf plaatsen.</p>
