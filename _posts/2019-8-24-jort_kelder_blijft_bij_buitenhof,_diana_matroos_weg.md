---
layout: post
title: "Jort Kelder blijft bij Buitenhof, Diana Matroos weg"
date: Sat, 24 Aug 2019 23:31:23 +0200
category: cultuur
externe_link: "https://nos.nl/l/2298860"
feature_image: "https://nos.nl/data/image/2019/08/24/572319/1008x567.jpg"
---

<p>Het nieuwe seizoen van het discussieprogramma Buitenhof gaat morgen van start met een uitzending die wordt gepresenteerd door Jort Kelder. Hij twitterde twee maanden geleden nog dat hij bij het interviewprogramma stopte. Na een jaar zat zijn "stage erop", schreef hij. Collega-presentator Hugo Logtenberg had tegen hem gezegd: "Zou je een rokje dragen, dan mocht je blijven."</p>
<p>Op de website van het televisieprogramma van de VPRO, AVROTROS en BNNVARA staan nu echter drie presentators 'zonder rokje'. Naast Kelder zijn dit Hugo Logtenberg en Pieter Jan Hagens, die een jaar weg was voor een sabbatical en tijdelijk door Kelder werd vervangen.</p>
<p>Opvallende afwezige is Diana Matroos, die vorig jaar werd binnengehaald als opvolger van Marcia Luyten. Van Matroos is volgens Buitenhof "in goed overleg afscheid genomen".</p>
<p>Een woordvoerder kon hier vanavond niets aan toevoegen. Volgens de woordvoerder was het al eerder besloten, maar is er niet actief over gecommuniceerd. Matroos zelf was niet bereikbaar voor commentaar.</p>
