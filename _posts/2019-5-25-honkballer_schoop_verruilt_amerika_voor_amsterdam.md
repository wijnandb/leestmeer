---
layout: post
title: "Honkballer Schoop verruilt Amerika voor Amsterdam"
date: Sat, 25 May 2019 21:22:01 +0200
category: sport
externe_link: "https://nos.nl/l/2286299"
feature_image: "https://nos.nl/data/image/2019/05/25/552505/1008x567.jpg"
---

<p>De honkbalploeg van L&amp;D Amsterdam heeft de selectie per direct versterkt met Sharlon Schoop. De infielder komt over van Norfolk Tides waar hij transfervrij, als zogenoemde free agent, vertrok.</p>
<p>De 32-jarige Schoop heeft de afgelopen vijftien jaar in Amerika in minor leagues gespeeld. Als laatste was hij actief op het een na hoogste niveau bij Norfolk Tides, het triple A team van Baltimore Orioles.</p>
<p>Hij speelde in totaal 941 wedstrijden, kwam 3.411 keer aan slag en was goed voor 739 honkslagen en 46 homeruns. In 2011 maakte Schoop deel uit van het Nederlands honkbalteam dat in Panama de wereldtitel veroverde.</p>
<p>Schoop deed met Nederland ook twee keer mee aan de World Baseball Classic. Hij is de oudere broer van Jonathan Schoop die onder contract staat bij de Minnesota Twins in de Major League.</p>
<p>Jonathan Schoop sloeg eerder deze week nog twee homeruns en mede daardoor evenaarden de Twins wederom het clubrecord uit 1963; eind april wist de ploeg ook al acht homeruns in een wedstrijd te noteren.</p>
