---
layout: post
title: "Wilders krijgt geen uitstel van hof in 'minder Marokkanen'-proces"
date: Thu, 05 Sep 2019 09:47:11 +0200
category: politiek
externe_link: "https://nos.nl/l/2300413"
feature_image: "https://nos.nl/data/image/2019/09/05/575065/1008x567.jpg"
---

<p>PVV-leider Geert Wilders krijgt geen uitstel van het hof in het hoger beroep in het 'minder Marokkanen'-proces tegen hem. Daar had hij vanochtend om gevraagd, omdat hij wil dat het hof meer stukken opvraagt die volgens hem aantonen dat voormalig justitieminister Ivo Opstelten zich bemoeide met het besluit om hem te vervolgen.</p>
<p>De rechter vindt dat de samenleving profijt heeft van "een voortvarende voortzetting van de zaak" en gaat daarom niet mee in het verzoek van de politicus. Wilders' advocaat Geert-Jan Knoops begon daarom vanmiddag 'gewoon' aan zijn pleidooi. Dat pleidooi van 426 pagina's zal meerdere dagen in beslag nemen.</p>
<p>Wel moet het OM van het hof voor morgenmiddag een aantal ambtsberichten hebben toegevoegd aan het strafdossier waarin alinea's staan die eerder waren weggelakt. Ook kunnen eventuele latere stukken meegenomen worden in de zaak, benadrukte de rechter.</p>
<h2>'Onbegrijpelijk en eenzijdig'</h2>
<p>Toen het hof vanochtend aan Wilders had medegedeeld dat het niet meteen zou oordelen over de bemoeienis van Opstelten nam Wilders na een overlegpauze van zo'n drie kwartier zelf het woord in de extra beveiligde rechtszaal op Schiphol.</p>
<p>"Dat vind ik onbegrijpelijk en heel eenzijdig", zei Wilders over het in zijn ogen beperkte aantal opgevraagde stukken. "Als u een fair en evenwichtig besluit had willen nemen, had u ook die stukken op moeten vragen. Wilt u de waarheid misschien niet weten? En hoe ver reikt de arm van het departement in mijn zaak? Ik verzoek u met klem die stukken op te vragen."</p>
<p>Advocaat-generaal Van Roessel zei namens het OM dat Wilders "selectief" citeert uit de ambtsberichten. "De reden om de heer Wilders te vervolgen was puur juridisch", benadrukte ze.</p>
<h2>Interne communicatie</h2>
<p>Het proces-Wilders draait om de 'minder Marokkanen'-uitspraken die de politicus deed op de uitslagenavond van de gemeenteraadsverkiezingen in 2014. Eind 2016 werd Wilders vanwege die uitspraken schuldig bevonden aan groepsbelediging en aanzetten tot discriminatie. Hij kreeg geen straf.</p>
<p>Wel ging hij in hoger beroep. Vervolgens kwamen stukken naar buiten waaruit volgens Wilders' verdediging blijkt dat minister Opstelten zich heeft bemoeid met het besluit Wilders te vervolgen.</p>
<p>Het gaat om interne communicatie uit het najaar van 2014, waaruit naar voren komt dat het persbericht van het OM waarin de vervolging van Wilders wordt aangekondigd vooraf uitgebreid was besproken met het ministerie. De tekst moest ter instemming aan Opstelten worden voorgelegd en werd op aanwijzing van het ministerie aangepast.</p>
<p>Volgens het OM en ook de huidige justitieminister Grapperhaus was het besluit om Wilders te vervolgen toen al genomen. Wilders' advocaat Knoops bestrijdt dat en eiste dinsdag daarom dat het OM niet-ontvankelijk wordt verklaard en dat er direct een eind komt aan de zaak vanwege de stukken.</p>
