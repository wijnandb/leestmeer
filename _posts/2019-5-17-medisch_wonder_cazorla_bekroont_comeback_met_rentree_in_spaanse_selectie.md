---
layout: post
title: "Medisch wonder Cazorla bekroont comeback met rentree in Spaanse selectie"
date: Fri, 17 May 2019 14:24:06 +0200
category: sport
externe_link: "https://nos.nl/l/2285114"
feature_image: "https://nos.nl/data/image/2019/05/17/550663/1008x567.jpg"
---

<p>Twee jaar nadat hij van artsen te horen kreeg dat nooit meer zou kunnen voetballen behoort Santi Cazorla (34) voor het eerst weer bij de Spaanse selectie. Een medisch wonder voor de 34-jarige speler van Villarreal, die vier jaar na zijn laatste interland begin volgende maand voor de 78ste keer het shirt van Spanje kan dragen.</p>
<p>Het leed begon allemaal in oktober 2016. Cazorla, toen in dienst van Arsenal, raakte geblesseerd aan een enkel. Verwacht werd dat de De Europees kampioen van 2008 en 2012 drie maanden aan de kant zou staan, maar het liep allemaal anders. Een lange, medische lijdensweg volgde. Cazorla onderging liefst tien operaties aan zijn knie, voet en enkel en speelde jarenlang geen wedstrijd.</p>
<p>Infectie</p>
<p>Een bacteriële infectie koste hem zelfs een stuk van zijn achillespees. Artsen spraken de vrees uit dat een voetamputatie onvermijdelijk zou blijken te zijn en wisten met zekerheid te melden dat Cazorla's loopbaan voorbij was. "Er werd tegen mij gezegd dat ik blij zou mogen zijn als ik weer met mijn zoon in de tuin zou kunnen lopen", vertelde Cazorla in 2017 tegen Marca.</p>
<p>Bijna twee jaar lang speelde de technicus geen wedstrijd in Londen. Om die reden verlengde Arsenal zijn contract ook niet. Hij keerde terug bij Villarreal, waar hij van 2003 tot 2011 ook al had gespeeld, om voor zijn laatste kans te vechten. En met succes. Cazorla speelde bijna alle wedstrijden bij de laagvlieger, die zich dit seizoen ternauwernood heeft weten te handhaven.</p>
<p>Het goede spel van Cazorla viel ook Luis Enrique op. De bondscoach riep de oudgediende op voor de kwalificatiewedstrijden tegen de Faeröer (7 juni) en Zweden (10 juni). Een bekroning na jarenlang revalideren. Luis Enrique ontbrak overigens vanwege privéproblemen bij de bekendmaking van de selectie.</p>
<p>Enrique zal ook niet op de bank zitten tegen Faeröer en Zweden. Wat er precies aan de hand is rond de bondscoach is niet bekendgemaakt, maar de Spaanse bond heeft wel duidelijk gemaakt dat van een vertrek van Enrique als bondscoach geen sprake is. "We hopen nog lang met deze bondscoach door te gaan. Hij heeft onze steun en ons vertrouwen", aldus bondsvoorzitter Francisco Molina.</p>
