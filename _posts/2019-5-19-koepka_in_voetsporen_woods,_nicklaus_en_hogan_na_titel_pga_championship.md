---
layout: post
title: "Koepka in voetsporen Woods, Nicklaus en Hogan na titel PGA Championship"
date: Mon, 20 May 2019 00:56:07 +0200
category: sport
externe_link: "https://nos.nl/l/2285476"
feature_image: "https://nos.nl/data/image/2019/05/20/551292/1008x567.jpg"
---

<p>Brooks Koepka heeft in Bethpage, gelegen op Long Island, nabij New York, het PGA Championship gewonnen, een van de vier majors.</p>
<p>De Amerikaanse titelhouder zag op de slotdag weliswaar zijn riante voorsprong van zeven slagen slinken, maar wist uiteindelijk zijn landgenoot Dustin Johnson toch twee slagen achter zich te houden (272 om 274).</p>
<h2>Koepka wankelt met vier bogeys op rij</h2>
<p>Johnson leek als enige geen last van de harde wind te hebben en won her en der een slag. Koepka wankelde tussen de tiende tot en met achttiende hole met vier bogeys op rij, waardoor het gat na veertien holes nog slechts één slag was. Johnsons opmars stokte echter door twee late bogeys.</p>
<p>Koepka won vier van de laatste acht majors die hij speelde. Alleen legendes Jack Nicklaus, Ben Hogan en Tiger Woods wisten in het verleden dat kunststukje op te voeren. Koepka miste vorig jaar door een polsblessure wel de Masters.</p>
<h2>Luiten 64ste</h2>
<p>Joost Luiten wist op de slotdag zijn positie te verbeteren. De Zuid-Hollander liep zijn beste ronde van de week (par), won zestien plaatsen en werd 64ste. Volgende week doet hij mee aan The Memorial.</p>
<p>"Ik was van plan meteen naar Nederland te vliegen en dan snel door naar het Made in Denmark-toernooi dat op de European Tour wordt gespeeld. Maar ik heb een invitatie gekregen voor het Memorial-toernooi op de PGA Tour. Dat is een prachtig toernooi, dus die kans laat ik niet lopen."</p>
