---
layout: post
title: "Waarschuwing: pas op voor zwemmen in stadswater"
date: Sat, 07 Sep 2019 19:17:11 +0200
categories: 
- entertainment 
- opinie 
externe_link: "https://www.telegraaf.nl/nieuws/23304298/waarschuwing-pas-op-voor-zwemmen-in-stadswater"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/544ad306-d193-11e9-a59e-0218eaf05005.png"
---

<p class="intro">Zwemmen in stadswater is risicovol. Grachten, vaarten en sloten worden vaak niet goed genoeg gecontroleerd op bacteriën en ’wildzwemmen’ kan weleens nare gevolgen hebben, met in het ergste scenario de ziekte van Weil.</p> <p>Dat stellen waterspecialisten van bedrijven Deltares, Tauw, Sanitas Water en H20ké in tv-programma Kassa, nota bene aan de vooravond van de City Swim in Amsterdam, waar deelnemers geld ophalen voor de strijd tegen ALS. In Amsterdam is het water echter volledig veilig, bezweert de organisatie.</p><p>Poep</p><p>De onderzoekers komen in algemene zin met hun waarschuwing. Vervuild water, met alle risico’s van dien, ontstaat meestal na hevige regenval. Dan gaan rioleringen overstromen en komen uitwerpselen het stadswater in.</p><p>„Maar ook na weinig regenval kan het water snel verslechteren, want dan stroomt er straatafval in, en honden- en kattenpoep”, vertelt wateronderzoeker Bas van der Zaan van Deltares.</p><p>Zwemmers met een verzwakte weerstand, zoals ouderen, chronisch zieken, zwangere vrouwen en jonge kinderen lopen het grootste risico om ziek te worden.</p><p>Eén procent</p><p>Weinig mensen zijn zich van de risico’s bewust. Heleen de Man van Sanitas pleit voor andere bordjes in grachten, vaarten en sloten. „Vaak zie je waarschuwingen staan als ’verboden te zwemmen’. Dan denken mensen: dat bepaal ik zelf wel. Ik pleit ervoor dat gemeenten aangeven wat het risico is”, vertelt ze tegen De Telegraaf. „Je kunt ook opschrijven: ’Dit water is soms verontreinigd door riooloverstort’. Als mensen dat weten, gaan ze niet meer zwemmen”, aldus De Man. „Het risico van rioolwateroverstort is gewoon groot, als je daarmee in contact komt wordt je flink ziek.”</p><p>Het idee dat het Nederlandse oppervlaktewater nog nooit zo schoon is geweest, klopt volgens Natuur en Milieu niet. „Uit recent onderzoek van ons blijkt dat slechts 1 procent van het oppervlaktewater voldoet aan de normen die daarvoor zijn gesteld. Eenderde van het water, waaronder veel grachten en sloten, wordt helemaal niet gemeten”, aldus directeur Rob van Tilburg.</p><p>City Swim</p><p>Zwemmen in stadswater is de afgelopen jaren veel populairder geworden, vertelt Joost ’t Hooft, bestuurslid van de Amsterdam City Swim en belast met de portefeuille gezondheid. Uit recent onderzoek van de Rijksdienst voor Volksgezondheid en Milieu (RIVM) blijkt dat, afhankelijk van de weersomstandigheden, vijf tot dertig procent van de deelnemers van City Swims buik- of darmklachten kregen.</p><p>„Die 30 procent is veel te hoog”, vertelt Heleen de Man van Sanitas. „Maar gemiddeld is de kans om ziek te worden in stadswater twee keer hoger, en dat is best verklaarbaar omdat er ziekteverwekkers zoals salmonella en norovirus in het water zitten.”</p><p>Joost ’t Hooft vertelt dat het water in Amsterdam intensief wordt gemonitord. „Toevallig sta ik nu op de boot met mensen van Waternet. Die zijn continu bezig”, vertelt hij telefonisch. „Zonder hun kennis, kunde en adviezen hadden we dit niet kunnen doen. Ik heb een dagelijkse hotline met specialisten. Vorig jaar was het water gewoon niet goed genoeg, en hebben we het afgelast. Nu wel.”</p><p>Woonboten</p><p>Eigenlijk is het simpel: hoe meer regen er valt, hoe slechter het water wordt, legt ’t Hooft uit. „Maar we zitten ruim binnen de marge van hoeveel water er kan vallen totdat het risicovol wordt. Vorig jaar was er ontzettend veel regen. De riolen waren overstroomd. Er stroomde sterk vervuild water in de grachten. Dit jaar is het goed, blijkt uit metingen.”</p><p>De afgelopen jaren is een rioolwaterzuiveringsinstallatie verplaatst en zijn woonboten, die hun wc-inhoud gewoon in de gracht dumpten, aangesloten op het riool. Heleen de Man van Sanitas beaamt dat Amsterdam ’inderdaad veel moeite heeft gedaan’. „De kwaliteit is over het algemeen heel goed, ik heb het zelf gemeten.”</p><p>Kommetje soep</p><p>Wel wordt het morgen tamelijk koud. De organisatie vraagt ’met klem’ een swimsuit te dragen. „De temperatuur is geen reden voor paniek, maar we nemen wel voorzorgsmaatregelen. Er staan heaters bij de start. Langs de kant is er veel EHBO, er zijn redders op het water en bij de finish is er een kom soep.”</p><p>’T Hooft is niet teleurgesteld over de timing van de oproep van specialisten, een dag voor de City Swim van zondag. „Die oproep begrijp ik. Het moet gewoon veilig zijn. Je moet er niet aan denken dat er iets ernstigs gebeurt. En ja, dit jaar is het veilig.”</p>
