---
layout: post
title: "Hulp onderweg naar de Bahama's: VN, cruiseschepen en Nederlandse marine"
date: Thu, 05 Sep 2019 19:33:14 +0200
category: politiek
externe_link: "https://nos.nl/l/2300493"
feature_image: "https://nos.nl/data/image/2019/09/05/575214/1008x567.jpg"
---

<p>Het verzoek van de Bahama's om hulp na de verwoestende orkaan Dorian, krijgt internationaal respons. Onder andere de Verenigde Naties zenden voedsel, Nederland stuurt twee marineschepen en het cruisebedrijf Royal Caribbean zet zijn cruiseschepen in.</p>
<p>De Verenigde Naties sturen 7,2 ton aan kant-en-klaarmaaltijden naar de Bahama's en tuigen een vliegverbinding tussen het Caribische land en Panama op. De organisatie maakt 5,4 miljoen dollar vrij voor 39.000 mensen in de komende drie maanden.</p>
<p>De Nederlandse marineschepen Zr. Ms. Johan de Witt en Zr. Ms. Snellius worden nu klaargemaakt om naar de Bahama's te reizen. Ze liggen nu bij Sint Maarten, waarschijnlijk zijn de schepen over een dag of vijf ter plaatse.</p>
<p>De noodhulp komt uit een budget dat minister Kaag voor Buitenlandse Handel en Ontwikkelingssamenwerking beschikbaar heeft gesteld. Defensie en de regionale hulporganisatie CDEMA overleggen nog over de aard van de hulp die Nederland gaat leveren.</p>
<h2>70.000</h2>
<p>Royal Caribbean wil elke dag een cruiseschip voedsel en water laten afleveren in Freeport, een grote stad op het getroffen eiland Grand Bahama. Morgen worden onder andere 43.000 flesjes water en 10.000 maaltijden afgeleverd. "En we zijn pas net begonnen", tweet het bedrijf. Veel van de werknemers wonen op de eilandengroep in de Caribische Zee.</p>
<p>De behoefte aan hulp op de Bahama's is groot. Het dodental door de orkaan is inmiddels opgelopen tot 20. Aanzienlijke delen van het eiland staan onder water. Ongeveer 70.000 inwoners van de eilanden hebben levensreddende hulp nodig, zegt de VN . Zeker 13.000 huizen zijn verwoest en ook het vliegveld is volledig onbruikbaar.</p>
<p>Zr. Ms. Johan de Witt is een amfibisch transportschip. Het schip is haven, vliegveld en opslagplaats in één. Het beschikt over een groot dek voor voertuigen en hulpgoederen en een inwendig dok waar boten in en uit kunnen varen. Aan boord zijn onder meer helikopters, boten en landingsvaartuigen. Naast de bemanning varen ook duikteams en medisch personeel van de landmacht mee.</p>
<p>Zr. Ms. Snellius is een zogenoemd hydrografisch opnemingsvaartuig. Het schip heeft sonarapparatuur waarmee de zeebodem in kaart gebracht kan worden. Op die manier kunnen zeekaarten worden gemaakt én kunnen kustgebieden in kaart worden gebracht.</p>
