---
layout: post
title: "Wekdienst 7_6: start WK voetbal en laatste dag voor May als partijleider"
date: Fri, 07 Jun 2019 06:55:39 +0200
category: nieuws
externe_link: "https://nos.nl/l/2287958"
feature_image: "https://nos.nl/data/image/2019/06/07/555149/1008x567.jpg"
---

<p>Goedemorgen! Vanavond begint in Frankrijk het WK voetbal voor vrouwen, de Fransen trappen af tegen Zuid-Korea. En de Britse premier May kan zich vandaag voor het laatst leider van de Conservatieve Partij noemen. </p>
<p>De dag begint met zonnige perioden. Vanmiddag wordt het 24 tot 27 graden bij een matige tot vrij krachtige zuidoostenwind. Later in de middag en in de avond ontstaan er flinke regen- en onweersbuien die van zuidwest naar noordoost over het land trekken.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Vandaag begint het WK voetbal voor vrouwen. Gastland Frankrijk speelt vanavond de openingswedstrijd tegen Zuid-Korea. Het Nederlands elftal komt dinsdagmiddag in actie, de Oranjevrouwen spelen dan tegen Nieuw-Zeeland. De NOS zendt alle 52 wedstrijden van het WK uit via onze website en app. Bekijk hier de speciale WK-pagina. Het is de laatste dag van premier May als partijleider van de conservatieven. Als premier blijft ze nog wel aan, totdat er een opvolger is gekozen. Volgens de Conservatieve Partij gebeurt dat vlak voor het zomerreces, dat eind juli begint. Tijdens een speciaal diner in Brussel wordt vanavond opnieuw gesproken over de topbanen in de Europese Unie. Wie wordt bijvoorbeeld de nieuwe voorzitter van de Europese Commissie? Premier Rutte is bij het overleg aanwezig. Volgens ingewijden is hij zelfs 'het oliemannetje' in dit spel om de nieuwe functies. </p>
<h2>Wat heb je gemist?</h2>
<p>Elf ketens van bezorgmaaltijden gaan een uitgebreide verkeerstraining aanbieden aan hun bezorgers. Dat moet het aantal ongelukken met bezorgers terugdringen. De training is het resultaat van afspraken tussen Veilig Verkeer Nederland, de Nederlandse Vereniging van Maaltijdbezorgers en verzekeraar de Vereende.</p>
<p>Vorig jaar waren er volgens de Inspectie SZW 116 ongelukken met maaltijdbezorgers. In meer dan de helft van de gevallen moest de bezorger met een ambulance worden afgevoerd naar een ziekenhuis.</p>
<p>De partijen maakten daarnaast ook enkele afspraken. Bezorgers moeten voortaan per uur worden betaald en niet per bestelling. Dat moet ertoe leiden dat bezorgers minder geneigd zijn om bestellingen zo snel mogelijk te bezorgen. Verder wordt het aantal ongelukken en de omvang van de schade in kaart gebracht.</p>
<h2>Ander nieuws uit de nacht</h2>
<p> Unicef: meer dan 100 miljoen kindbruidegoms: van die getrouwde jongens is een op de vijf gehuwd voor zijn 15de verjaardag. Volgens Unicef is het voor het eerst dat er cijfers over kindbruidegoms zijn. IJslandse maker van slachtmachines naar Amsterdamse beurs: Het bedrijf Marel, met drie fabrieken in Nederland, bouwt machines voor het slachten en verwerken van vlees en vis. Met de beursgang in Amsterdam haalt het bedrijf zo'n 375 miljoen euro op. Eigenzinnige muzikant Dr. John (77) overleden: de eigenzinnige zanger/pianist stond bekend om zijn combinatie van blues, boogiewoogie, jazz en rock-'n-roll. Dr. John had in 1973 een hit met Right Place, Wrong Time. </p>
<h2>En dan nog even dit</h2>
<p>Geen tijd voor pauze, zwart uitbetaald krijgen en fooi die onterecht in de zakken van je baas verdwijnt: honderden jonge mensen laten NOS Stories weten dat het niet altijd volgens de regels gaat bij hun bijbaantje in de horeca.</p>
<p>Zo'n vijfduizend mensen vulden hierover op Instagram een vragenlijst in. Veel van hen zeggen blij te zijn met hun werk, maar er gaat ook nog weleens wat mis. Zeker 1200 minderjarigen geven aan niet altijd pauze te krijgen, terwijl ze daar volgens de wet wel recht op hebben. </p>
<p>Maar wat mag nou wel en niet in de horeca? En hoe zit het met de nieuwe regels rond oproepkrachten? In onderstaande video zoekt NOS Stories het voor je uit: </p>
<p>Fijne dag!</p>
