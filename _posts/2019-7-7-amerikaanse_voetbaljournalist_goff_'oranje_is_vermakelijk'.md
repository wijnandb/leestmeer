---
layout: post
title: "Amerikaanse voetbaljournalist Goff: 'Oranje is vermakelijk'"
date: Sun, 07 Jul 2019 12:41:11 +0200
categories: 
- sport 
- voetbal 
externe_link: "https://nos.nl/l/2292417"
feature_image: "https://nos.nl/data/image/2019/06/29/560011/1008x567.jpg"
---

<p>"Ik zie Nederland graag aanvallen. Ze hebben zo veel energie en creativiteit. Een chemie die verfrissend is om te zien. Het is vermakelijk."</p>
<p>Aan het woord is de vooraanstaande Amerikaanse voetbaljournalist Steven Goff, werkzaam voor de Washington Post. Hij volgt in Frankrijk zijn vijfde WK voor vrouwen en is onder de indruk geraakt van Oranje.</p>
<p>Vanmiddag om 17.00 uur wordt er in Lyon afgetrapt voor het duel tussen de Verenigde Staten en Nederland. "Het is geweldig voor het vrouwenvoetbal dat het legendarische elftal van de laatste 25 jaar het opkomende Nederland treft", kijkt Goff vooruit.</p>
<p>De Verenigde Staten zijn een grootmacht in het vrouwenvoetbal. Drie keer WK-winnaar, vier keer goud op de Olympische Spelen en nummer één op de FIFA-wereldranglijst.</p>
<p>Goff realiseert zich dan ook, net als veel anderen, dat een zege van Nederland als een stunt mag worden beschouwd, ook gezien het spel van beide ploegen tot dusver in Frankrijk. "Het zal heel moeilijk zijn voor de ploeg om een hoger niveau te bereiken tegen het ervaren Amerika."</p>
<p>De journalist wijst daarbij ook op de belasting van beide teams. "Het Nederlands elftal speelt pas z'n tweede WK en heeft net 120 minuten gespeeld tegen Zweden met één rustdag minder. Ik verwacht dat de VS wint. Zij zijn favoriet. Maar voetbal is een unieke sport. Als Nederland in de eerste helft weet te scoren, wordt het nog interessant."</p>
