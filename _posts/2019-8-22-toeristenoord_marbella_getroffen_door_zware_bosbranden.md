---
layout: post
title: "Toeristenoord Marbella getroffen door zware bosbranden"
date: Thu, 22 Aug 2019 23:33:44 +0200
category: buitenland
externe_link: "https://www.telegraaf.nl/nieuws/341217489/toeristenoord-marbella-getroffen-door-zware-bosbranden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7861156c-c562-11e9-92ca-02d2fb1aa1d7.jpg"
---

<p class="intro">Update - Angstige momenten in het Spaanse toeristenoord Marbella. Donderdagavond werd de populaire badplaats getroffen door een zware bosbrand. Veel Nederlanders vieren daar momenteel vakantie en waren getuigen van een enorme vuurzee even voorbij het bekende winkelcentrum La Cañada.</p> <p>Tientallen inwoners en vakantiegangers in de buurt van urbanisatie Bello Horizonte moesten hun huizen verlaten. Ook probeerden mensen zelf het vuur te bestrijden met alle voorhanden hulpmiddelen zoals tuinslangen.</p><p>Brandweerlieden uit de hele regio bestreden met man en macht het vuur dat door de droogte van de afgelopen maanden en de stevige wind een bijna onmogelijke opgave leek te zijn. Maar na middernacht kon de brandweer toch melden erin geslaagd te zijn het gebied ‘brand meester’ te maken.</p><p>Afgelopen maandag werden inwoners en toeristen in de nabijgelegen badplaats Estepona nog opgeschrikt door een vlammenzee. In het gebied Peñas Blancas werden toen ook honderden huizen uit voorzorg ontruimd en moesten mensen geëvacueerd worden.</p><p>De volgende dag al maakte de politie bekend dat de mogelijke veroorzaker van de brand was aangehouden. Een persoon zou met takken, vuur en rook bijen weg willen jagen. De brand heeft in Estepona meer dan 290 hectare natuur verwoest. Wat de oorzaak van de brand in Marbella is, is nog niet bekend.</p>
