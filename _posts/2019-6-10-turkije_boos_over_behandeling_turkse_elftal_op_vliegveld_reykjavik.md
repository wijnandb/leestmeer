---
layout: post
title: "Turkije boos over behandeling Turkse elftal op vliegveld Reykjavik"
date: Mon, 10 Jun 2019 17:41:35 +0200
categories: 
- sport 
- voetbal 
externe_link: "https://nos.nl/l/2288453"
feature_image: "https://nos.nl/data/image/2019/06/10/555923/1008x567.jpg"
---

<p>Turkije beschuldigt IJsland ervan dat de spelers van het nationale voetbalelftal respectloos zijn behandeld bij hun aankomst op het vliegveld van Reykjavik. De voetballers zouden drie uur hebben moeten wachten bij de paspoortcontrole en hun bagage werd keer op keer doorzocht. Turkije speelt morgen een kwalificatiewedstrijd tegen IJsland voor het Europees Kampioenschap volgend jaar.</p>
<p>Aanvaller Burak Yilmaz: "Het was respectloos. Ze hebben alles bekeken, onze crèmes, onze tassen en gaven die telkens aan elkaar door. We hebben 6,5 uur gevlogen en drie uur moeten wachten." Middenvelder Emre Belözoglu sprak van een nodeloze, buitensporige doorzoeking van de bagage bij aankomst.</p>
<h2>Diplomatieke stappen</h2>
<p>De Turkse regering neemt de zaak hoog op. Minister Çavusoglu van Buitenlandse Zaken schrijft op Twitter dat de behandeling van het nationale voetbalteam onacceptabel is en kondigt stappen aan. "Het lijdt geen twijfel dat we alles zullen doen wat nodig is."</p>
<p>De Turkse ambassade in Noorwegen heeft bij de IJslandse regering officieel geprotesteerd, maar Reykjavik heeft niet nog gereageerd. De woordvoerder van president Erdogan verwacht in ieder geval een sportieve respons: "Het beste antwoord geven we op het veld."</p>
<h2>Afwasborstel</h2>
<p>Op sociale media in Turkije maken mensen zich kwaad over het IJslandse optreden. Ook willen ze weten wie de man is die bij wijze van grap de Turkse spelers benaderde met een blauwe afwasborstel.</p>
<p>Afgelopen zaterdag won Turkije verrassend van wereldkampioen Frankrijk met 2-0. Die wedstrijd werd gespeeld in de Turkse stad Konya.</p>
<p>Volgens IJslandse voetbalbond krijgen alle passagiers die van niet-gecertificeerde luchthavens komen dezelfde controle. Het Turkse elftal vloog vanuit Konya en de luchthaven daar is niet in het bezit van zo'n internationaal document.</p>
<p>De spelers van IJsland kregen vijf jaar geleden ook te maken met die procedure toen ze arriveerden vanuit Konya, benadrukt de woordvoerder van de IJslandse bond.</p>
