---
layout: post
title: "Trump blijft beleggers pijn doen"
date: Mon, 13 May 2019 12:47:00 +0200
categories: 
- financieel 
- koersen 
externe_link: "https://www.telegraaf.nl/financieel/3576792/trump-blijft-beleggers-pijn-doen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/780bdfe8-756c-11e9-a03e-0217670beecd.jpg"
---

<p class="intro">De handel op de Amsterdamse beurs bleef maandag in het teken staan van het verder opgelaaide handelsconflict tussen de VS en China. Vooral ArcelorMittal werd hierdoor geraakt. Dankzij de mooie plus van Shell bleef het verlies voor de AEX tijdens lunchtijd nog vrij beperkt. In de Midkap lag PostNL zwak in de markt.</p> <p>De AEX stond om kwart voor één 0,3% lager op 549,4 punten. De Midkap-index dook 1% omlaag naar 765,6 punten.</p><p>Elders in Europa zetten de beurzen de neergang van vorige week ook voort. De CAC in Parijs en de DAX in Frankfurt verloren 0,6% respectievelijk 0,8%.</p><p>Na de schade op vrijdag beperkt te hebben, wezen de indexfutures op openingsverliezen van 1,2% tot 1,7% voor de Amerikaanse beursgraadmeters.</p><p>De Amerikaanse president Donald Trump en zijn Chinese collega Xi Jinping zullen elkaar waarschijnlijk ontmoeten tijdens een G20-top in Japan eind juni. Trump heeft ondertussen na de verhoging van de importtarieven op $200 miljard aan Chinese goederen afgelopen vrijdag, nu opdracht gegeven om heffingen in te voeren op alle resterende goederen uit China. Peking heeft al gedreigd met tegenmaatregelen.</p><p>In de AEX stond staalproducent ArcelorMittal met een aderlating van 3% onderaan. KPN was ook in mindere doen en moest 2% afstaan. Effectenhuis Redburn heeft het telecomconcern van de kooplijst gehaald. Gecorrigeerd voor het ex-dividend stond zorgtechnologieconcern Philips 0,5% af.</p><p>Chemicaliëndistributeur IMCD bereikte dankzij een winst van 1,2% een record. RD Shell kreeg er 1,2% bij, dankzij een opleving van de olieprijzen. Bovendien verhoogde de Britse bank HSBC het advies van het olieconcern naar kopen.</p><p>Unilever werd 0,3% meer waard. Volgens de Britse krant The Sunday Telegraph zou het levensmiddelenconcern het Amerikaanse huidverzorgingsmerk Drunk Elephant willen kopen.</p><p>Midkapper PostNL duikelde 4,2%, na een verkoopadvies van de Britse bank HSBC.</p><p>Air France KLM koerste 3,2% lager, na door het Amerikaanse Bernstein op de verkooplijst te zijn geplaatst.</p><p>Flow Traders behoorde bij de schaarse winnaars met een plus van 1%.</p><p>Op de lokale markt werd Ajax 2,2% hoger verhandeld doordat de Amsterdamse voetbalclub het kampioenschap vrijwel zeker heeft binnengehaald.</p><p>Euronext won 1,4%. De beursuitbater heeft een grote horde genomen in de overnamestrijd met het Amerikaanse Nasdaq om Oslo Børs.</p><p>Meer financieel nieuws via de mail? Schrijf je hier in voor onze nieuwsbrief!</p>
