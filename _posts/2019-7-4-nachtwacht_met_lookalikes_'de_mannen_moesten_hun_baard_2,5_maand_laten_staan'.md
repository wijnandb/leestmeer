---
layout: post
title: "Nachtwacht met lookalikes: 'De mannen moesten hun baard 2,5 maand laten staan'"
date: Thu, 04 Jul 2019 21:02:38 +0200
category: cultuur
externe_link: "https://nos.nl/l/2292078"
feature_image: "https://nos.nl/data/image/2019/07/04/561231/1008x567.jpg"
---

<p>Ze werden achtervolgd in de supermarkt, klemgereden met de fiets of gescout op een bruiloft. De zoektocht naar dubbelgangers van figuren uit de Nachtwacht was bijna "obsessief", zegt fotograaf Julius Rooymans. Hij legde het resultaat van zijn speurwerk vast in een fotoreplica van Rembrandts beroemdste schilderij, die vanaf vandaag te zien is in Amsterdam.</p>
<p>Maar wie op de expositie 'Nachtwacht360' alleen de Amsterdamse schutterij denkt aan te treffen, komt bedrogen uit. "We wilden ook de keerzijde van de Nachtwacht laten zien", vertelt Rooymans. "Op het schilderij zie je mensen poseren in mooie kleren. Maar kunstenaars, zoals Rembrandt zelf, hadden in de zeventiende eeuw een heel ander, zwaarder leven. Dat leven hebben we in beeld gebracht."</p>
<p>En dus is op de tentoonstelling niet alleen de meterslange replica van de Nachtwacht te zien, maar ook foto's die verwijzen naar het leven van Rembrandt. "Er zijn bijvoorbeeld allerlei kroegscènes. En je ziet de deur van het spinhuis, waar Rembrandt zijn tweede vrouw Geertje naartoe stuurde."</p>
<p>In totaal werkten zestig figuranten mee aan de fotoserie. Sommige deelnemers moesten daar best wat voor over hebben. "Alle mannen moesten 2,5 maand hun baard laten staan", vertelt Rooymans. Vervolgens ging grimeur Arjen van der Grijn aan de slag, bekend van onder andere Van Kooten en De Bie en Jiskefet.</p>
<p>"Hij heeft fantastisch werk geleverd", vindt Rooymans. "Met de scheermesmerken van nu kun je alles gladscheren, maar Arjen heeft de mannen zodanig onder handen genomen dat het leek alsof ze met een slechte schaar waren geknipt. Net als in de zeventiende eeuw."</p>
<p>Ook op andere historische details werd gelet. Een Nederlandse wapenrestaurateur, die onder andere ook voor het Kremlin werkte, adviseerde bijvoorbeeld over zeventiende-eeuwse wapens.</p>
<p>Producent Jessica Karelsen vertelt: "Hij heeft ook gekeken welke oude wapens nu nog steeds beschikbaar zijn, bijvoorbeeld bij antiquariaten. Alle wapens op de foto zijn dus echt in Rembrandts tijd gebruikt." Met één zeventiende-eeuwse musket is zelfs echt geschoten, voegt Rooymans toe. "Voor de rookpluimen."</p>
<p>Voor de kostuums werkten Rooymans, Karelsen en ontwerper Hans Ubbink samen met professionele kleermakers. Sommige jurken werden in India met gouddraad gestikt, allemaal met de hand. "We hebben veel geld in dit project gestopt", erkent Rooymans. "Alles wat je niet kunt laten, moet je doen. Zo ging het ongeveer."</p>
<p>De tentoonstelling Nachtwacht360 is tot 4 augustus te zien aan de Oostenburgermiddenstraat 101 in Amsterdam.</p>
