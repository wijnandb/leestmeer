---
layout: post
title: "Optimisme over pensioenakkoord, AOW-leeftijd minder snel omhoog"
date: Tue, 28 May 2019 18:43:12 +0200
categories: 
- financieel 
- economie 
externe_link: "https://nos.nl/l/2286726"
feature_image: "https://nos.nl/data/image/2019/05/28/553212/1008x567.jpg"
---

<p>Het kabinet is bereid om de AOW-leeftijd tijdelijk te bevriezen, en de AOW-leeftijd daarna minder snel te laten stijgen. Ook komt er voor mensen met zware beroepen de mogelijkheid om eerder te stoppen met werken.</p>
<p>Dat melden bronnen aan de NOS. De verwachting bij betrokkenen is dat de al negen jaar slepende onderhandelingen over het pensioenstelsel binnenkort tot een akkoord zullen leiden.</p>
<p>Het kabinet probeert daarmee tegemoet te komen aan de belangrijkste wensen van de vakbonden, die vandaag het openbaar vervoer in Nederland hebben platgelegd om hun eisen kracht bij te zetten.</p>
<p>De regeringspartijen zien ruimte op de begroting om de AOW-leeftijd tijdelijk te bevriezen op 66 jaar en 4 maanden. Daarna wordt de koppeling tussen levensverwachting en AOW-leeftijd ("een jaar langer leven is een jaar langer werken") losgelaten.</p>
<p>In november liepen de onderhandelingen hierop stuk, omdat het kabinet daar geen geld voor wilde vrijmaken. De ministers wilden de kwestie overlaten aan een volgende coalitie.</p>
<h2>Aanvullende eisen</h2>
<p>De vakbonden willen het liefste dat de AOW-leeftijd teruggaat naar 66 jaar, maar dat lijkt niet haalbaar. Minister Koolmees van Sociale Zaken zegt te begrijpen dat mensen eerder met pensioen willen. "Maar mijn verantwoordelijkheid is om het hele pensioenstelsel ook voor de komende jaren betaalbaar te houden."</p>
<p>"We worden in Nederland natuurlijk ook ouder," legt hij uit. "Het vorige kabinet heeft daarom besloten de AOW-leeftijd te laten stijgen. Juist ook om ervoor te zorgen dat in de toekomst ons stelsel betaalbaar blijft." "Tegelijkertijd" zegt Koolmees, "zien wij ook problemen zoals bijvoorbeeld bij mensen met een zwaar beroep."</p>
<p>Koolmees spreekt achter de schermen al maanden met vakbonden, werkgevers en oppositiepartijen om tot resultaat te komen. Allereerst gaat het over de manier waarop werknemers sparen voor hun pensioen.</p>
<p>Daarover was bij de vorige onderhandelingen al overeenstemming. De partijen zijn toen uiteengegaan omdat ze het niet eens werden over aanvullende eisen. Denk daarbij aan aparte regelingen voor zware beroepen, zzp'ers en dus de stijgende AOW-leeftijd.</p>
<p>De tijd om dit allemaal te regelen dringt. Om een verdere stijging van de AOW-leeftijd te voorkomen, moet er voor 1 juli een wet van kracht zijn die dat regelt. Koolmees gelooft dat die deadline kan worden gehaald. "Optimisme is een morele plicht", vindt de minister.</p>
<p>"Wat ik merk is dat er bij de vakbeweging, bij de werkgevers en de politiek, zowel binnen de coalitie als oppositie, veel steun is voor deze richting."</p>
<p>Dat zou betekenen dat er op korte termijn een eind komt aan negen jaar discussie over ons pensioenstelsel. Toch is er pas een akkoord over de AOW-leeftijd,als er op alle punten overeenstemming is.</p>
