---
layout: post
title: "Semenya kan dankzij Zwitserse rechter voorlopig zonder medicijnen lopen"
date: Mon, 03 Jun 2019 18:52:50 +0200
category: sport
externe_link: "https://nos.nl/l/2287489"
feature_image: "https://nos.nl/data/image/2019/05/01/547191/1008x567.jpg"
---

<p>De Zuid-Afrikaanse atlete Caster Semenya kan voorlopig de middenafstanden (800 en 1.500 meter) blijven lopen zonder medicijnen te gebruiken die haar testosteronwaarde omlaag brengen. Een Zwitserse rechtbank heeft bepaald dat de nieuwe testosteronregels van de internationale atletiekbond IAAF moeten worden opgeschort.</p>
<p>Semenya stapte onlangs naar het Zwitserse federale hooggerechtshof nadat ze door het internationale sporttribunaal CAS in het ongelijk was gesteld. De IAAF-regels zijn opgeschort totdat het Zwitserse hof een definitief besluit heeft genomen.</p>
<h2>Middenafstanden</h2>
<p>Semenya, tweevoudig olympisch kampioene en drievoudig wereldkampioene op de 800 meter, maakt van nature driemaal zoveel testosteron aan als een gemiddelde vrouw. Volgens de IAAF is er daardoor geen sprake van een eerlijke competitie.</p>
<p>Daarom besloot de IAAF onlangs dat atletes met een te hoge testosteronwaarde die waarde voortaan omlaag moeten brengen met medicijnen. De testosteronlimiet geldt voor de middenafstanden: de 400 meter, 800 meter, 1.500 meter en de Engelse mijl.</p>
<h2>Dankbaar</h2>
<p>"Ik ben de Zwitserse rechter dankbaar voor dit besluit", zei Semenya in een eerste reactie. "Hopelijk kan ik nu weer aan wedstrijden meedoen op een manier die ik gewend ben."</p>
<p>De 28-jarige Semenya liet eerder weten dat zij geen medicijnen zal slikken. De Zuid-Afrikaanse zei van plan te zijn om de maatregel te omzeilen door zich te gaan richten op de 3.000 meter, waarvoor geen testosteronlimiet geldt.</p>
