---
layout: post
title: "ChristenUnie wil in Zuid-Holland niet in zee met FvD, SGP ontstemd"
date: Wed, 05 Jun 2019 13:16:42 +0200
category: politiek
externe_link: "https://nos.nl/l/2287730"
feature_image: "https://nos.nl/data/image/2019/05/17/550773/1008x567.jpg"
---

<p>De fractie van de ChristenUnie/SGP in Zuid-Holland heeft besloten niet deel te nemen aan een college met de VVD, het CDA en Forum voor Democratie. Dat zegt informateur Hans Wiegel. Forum-leider Thierry Baudet en SGP-voorman Kees van der Staaij laten via Twitter weten niet blij te zijn met de gang van zaken.</p>
<p>Volgens fractievoorzitter Jacco Schonewille is de Zuid-Hollandse fractie van de ChristenUnie/SGP verdeeld. De SGP wilde graag verder praten, maar de ChristenUnie zag dat om allerlei redenen niet zitten. "Het is geen geheim dat de SGP er anders in zit", aldus Schonewille, die zelf lid van de ChristenUnie is. Gezamenlijk hebben ze besloten om de onderhandelingen daarom te staken.</p>
<p>Eerder stelde De Telegraaf dat een filmpje dat Thierry Baudet twitterde, waarin hij een link legt tussen open grenzen en verkrachtingen van vrouwen, een obstakel zou zijn voor de ChristenUnie. Volgens Schonewille gaf dat niet de doorslag. "Maar wij zijn inderdaad niet gecharmeerd van dat soort filmpjes. Dat weeg je mee."</p>
<p>SGP-leider Kees van der Staaij laat via Twitter weten niet blij te zijn met het afhaken van de ChristenUnie/SGP-fractie. Volgens hem heeft het aan de SGP niet gelegen.</p>
<p>Zuid-Holland is de enige provincie in Nederland waar Forum voor Democratie nog mee-onderhandelt over het vormen een nieuw college van Gedeputeerde Staten. In Limburg levert de partij mogelijk wel een gedeputeerde. </p>
<p>Vorig week hielp Forum voor Democratie in Zuid-Holland de SGP nog aan een extra zetel in de Eerste Kamer. Naar verluidt had dat te maken met de coalitieonderhandelingen in Zuid-Holland. Die geste van Forum voor Democratie heeft dus vooralsnog niets opgeleverd.</p>
<p>Net als Van der Staaij heeft Thierry Baudet via Twitter laten weten niet blij te zijn met de gang van zaken. Hij stelt dat het belachelijk is dat een filmpje over de "gevolgen van massale islamitische immigratie" een reden is voor de ChristenUnie om geen coalitie te willen vormen.</p>
<h2>Minderheidscoalitie</h2>
<p>De ChristenUnie/SGP in Zuid-Holland haakte als laatste aan, nadat de andere drie partijen al een akkoord hadden bereikt. Dat akkoord moest eerst van tafel, voordat de ChristenUnie/SGP aan wilde schuiven. Die gesprekken zijn dus alsnog op niets uitgelopen.</p>
<p>Informateur Hans Wiegel blijft optimistisch. "Ik zie nog genoeg mogelijkheden. Maar we gaan met deze drie partijen eerst eens rustig nadenken." In theorie zou ook de PVV de partijen aan een meerderheid kunnen helpen, maar dat ligt bij de VVD en het CDA gevoelig. Wiegel sluit niets uit. Ook een minderheidscoalitie, zoals ze in Limburg van plan zijn, behoort volgens hem tot de mogelijkheden.</p>
<p>Een andere optie is dat 50Plus samen met de twee Statenleden van de SGP aansluiten bij de drie partijen. Volgens SGP-Statenlid Nico de Jager ligt dat nu niet voor de hand, maar zal hij "serieus na gaan denken" als die vraag van informateur Wiegel komt. Volgens Schonewille, zijn fractievoorzitter, is dat ingewikkeld omdat ze formeel één fractie vormen, maar kan Wiegel met iedereen praten.</p>
<p>Na Pinksteren hoopt Wiegel meer duidelijkheid te kunnen geven over het verdere verloop van het proces.</p>
