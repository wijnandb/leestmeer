---
layout: post
title: "Lavreysen en Van Schip pakken goud op slotdag Europese Spelen"
date: Sun, 30 Jun 2019 14:41:52 +0200
categories: 
- sport 
- wielrennen 
externe_link: "https://nos.nl/l/2291341"
feature_image: "https://nos.nl/data/image/2019/03/03/534543/1008x567.jpg"
---

<p>Baanwielrenners Harrie Lavreysen en Jan-Willem van Schip hebben op de laatste dag van de Europese Spelen in Minsk goud veroverd. Lavreysen was zowel in de halve finales als in de finale van het keirintoernooi superieur.</p>
<p>Van Schip zegevierde op het omnium. Voor beiden is het de derde medaille van het toernooi in Wit-Rusland.</p>
<p>Lavreysen, die al goud (teamsprint) en zilver (sprint) op zak had, nam in de halve finale en in de finale al vroeg de koppositie en stond die niet meer af. Jeffrey Hoogland (goud op sprint en teamsprint) liep de finale mis en werd negende.</p>
<p>Van Schip greep na twee zilveren medailles (puntenkoers en madison) toch nog goud. De 24-jarige Utrechter was oppermachtig op het omnium. Hij won twee van de vier onderdelen en eindigde daarnaast nog twee keer op het podium.</p>
<h2>Na twee keer goud nu zilver</h2>
<p>Kirsten Wild heeft op de slotdag van het toernooi in Minsk zilver veroverd op de koppelkoers. Wild (38), die al goud op de scratch en het omnium gewonnen had, moest samen met Amber van der Hulst (19) alleen het Britse koppel, Jessica Roberts en Megan Barker, voorlaten.</p>
<p>Van der Hulst werd na tweederde van de race onderuit gereden waarna ze enige tijd aan de kant stond. Wild reed ondertussen wel haar rondjes, maar moest de tweede plaats afstaan aan Rusland.</p>
<p>In de slotfase keerde Van der Hulst terug op de baan. Ze won de laatste sprint, met dubbele punten, waardoor Nederland Rusland weer passeerde.</p>
