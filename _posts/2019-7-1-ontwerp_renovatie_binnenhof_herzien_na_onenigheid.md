---
layout: post
title: "Ontwerp renovatie Binnenhof herzien na onenigheid"
date: Mon, 01 Jul 2019 21:10:33 +0200
categories: 
- entertainment 
- opinie 
externe_link: "https://www.telegraaf.nl/nieuws/2040575175/ontwerp-renovatie-binnenhof-herzien-na-onenigheid"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/246ab674-9c3c-11e9-a415-0218eaf05005.jpg"
---

<p class="intro">Onenigheid zorgt er definitief voor dat de renovatie van het Binnenhof vertraging oploopt. Het voorontwerp van het megaproject van 475 miljoen euro zou op 1 juli worden vastgesteld, maar staatssecretaris Knops (Binnenlandse Zaken) meldt dat dat streven onhaalbaar is.</p> <p>Het geheime voorontwerp zorgde voor veel weerstand bij het bestuur van de Tweede Kamer. Het zou ’megalomaan’ zijn en ervoor zorgen dat het traditionele aanzicht van het Binnenhof zou worden ’verminkt’, klonk het. Knops heeft nu besloten om nog eens over het ontwerp in discussie te gaan, blijkt uit zijn brief. „Uit gezamenlijke gesprekken is gebleken dat sober en doelmatig beter bediscussieerd moeten worden om misverstanden tussen alle partijen te voorkomen”, aldus de CDA-bewindsman. Een ’herzien voorontwerp’ moet vervolgens worden vastgesteld in de herfst, meldt hij.</p><p>Het is de bedoeling dat de complete renovatie geen vertraging oploopt, ondanks dat het eerste echte streven nu al niet wordt gehaald. Rond half mei 2020 moet het definitieve ontwerp groen licht krijgen, maar aan het Binnenhof valt te horen dat er veel moet veranderen voordat dat aan de orde is.</p><p>Machtsstrijd</p><p>De opknapbeurt die zeker 475 miljoen euro belastinggeld kost, is een machtsstrijd geworden tussen de Tweede Kamer, het Rijksvastgoedbedrijf, verschillende architectenbureaus en het ministerie van Binnenlandse Zaken. Het uitgangspunt leek simpel: het democratisch hart van ons land moest ’sober en doelmatig’ worden gerenoveerd om weer decennia mee te kunnen. De opknapbeurt moet volgend jaar beginnen en duurt 5,5 jaar. De Eerste en Tweede Kamer, het ministerie van Algemene Zaken en de Raad van State worden dan tijdelijk elders ondergebracht. Die planning is nog altijd haalbaar, denkt Knops.</p><p>Oud-D66-leider Pechtold is de laatste weken ingevlogen om de neuzen dezelfde kant op te krijgen. Haagse bronnen sluiten echter uit dat er plotseling overeenstemming zal zijn over de megaklus. Ellen van Loon van architectenbureau OMA heeft Kamerleden tegen de haren in gestreken door met een – in hun ogen – megalomaan voorontwerp te komen waardoor de sloophamer nietsontziend over het Binnenhof zou moeten.</p><p>Tropische kantoortuin</p><p>Bovendien werd er eerder al melding gemaakt van een tropische kantoortuin waarop gebruikers niet zaten te wachten, al wordt dat vanuit het ministerie met klem ontkend. De plannen zijn geheim, waardoor voorlopig zelfs voor de meeste Tweede Kamerleden niet te controleren is hoe hun nieuwe werkplek eruit gaat zien.</p><p>Ook over de architectenkeuze is heibel. Het bestuur van de Tweede Kamer heeft gevraagd om Pi de Bruijn als sturende kracht, aangezien hij eerder de nieuwbouw van de Tweede Kamer ontwierp. Het Rijksvastgoedbedrijf heeft echter een langlopend contract met OMA, waardoor De Bruijn samen zou moeten werken met architecten die er naar verluidt compleet andere ideeën op na zouden houden.</p><p>De renovatie begint volgend jaar en duurt ruim vijf jaar. In de zomer van 2020 verkassen de bewoners van het Binnenhof naar vervangende onderkomens. De Tweede Kamer wordt tijdelijk ondergebracht in het oude ministerie van Buitenlandse Zaken. De werkzaamheden beginnen echt na Prinsjesdag.</p><p>Johan van Oldenbarnevelt</p><p>Knops meldt verder dat de renovatie mogelijk wordt aangegrepen om te zoeken naar het graf van Johan van Oldenbarnevelt. De oud-raadspensionaris, die in 1619 op het Binnenhof ter dood werd gebracht, ligt mogelijk begraven in een grafkelder ergens onder de Eerste Kamer.</p><p>De Rijksdienst voor Cultureel Erfgoed (RCE) is bezig met een verkennend onderzoek, aldus Knops. "Te beantwoorden vragen zijn of het waarschijnlijk is dat het graf nog op het Binnenhof ligt, en zo ja, welke mogelijkheden er zijn om restanten te vinden en te identificeren."</p>
