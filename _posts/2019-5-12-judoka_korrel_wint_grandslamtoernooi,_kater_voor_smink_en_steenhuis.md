---
layout: post
title: "Judoka Korrel wint grandslamtoernooi, kater voor Smink en Steenhuis"
date: Sun, 12 May 2019 17:49:35 +0200
category: sport
externe_link: "https://nos.nl/l/2284293"
feature_image: "https://nos.nl/data/image/2019/05/12/549524/1008x567.jpg"
---

<p>Michael Korrel heeft bij grandslamwedstrijden in Bakoe goud in de wacht gesleept in de klasse tot 100 kilogram. De judoka uit Vianen maakte in de finale tegen de Rus Kazbek Zankisjijev een score in de verlenging.</p>
<p>De 25-jarige Korrel won voor de derde keer een grandslamtoernooi.</p>
<h2>Smink en Steenhuis balen</h2>
<p>In de klasse tot 90 kilogram plaatste Jesper Smink zich via de herkansingen voor de strijd om brons. De 20-jarige Amersfoorter, die in Azerbeidzjan vier zeges op ippon had geboekt, liet de troostfinale echter aan zich voorbijgaan vanwege een blessure.</p>
<p>Guusje Steenhuis eindigde op de laatste dag in Bakoe op de vijfde plaats in de klasse tot 78 kilogram. De Brabantse, die het toernooi in 2015, 2016 en 2017 won, boog in de strijd om het brons voor wereldkampioene Shori Hamada.</p>
<p>De 26-jarige Steenhuis, die in de halve finales binnen drie minuten op haar rug werd gegooid door Anna Maria Wagner, was kansloos tegen de Japanse: ze kon slechts tegenhouden. Ze kreeg drie straffen en verloor op ippon.</p>
<p>In de kwartfinales was Steenhuis op Marhinde Verkerk gestuit. De Rotterdamse kreeg drie straffen vanwege passiviteit. In de herkansingen overkwam Verkerk hetzelfde tegen Klara Apoteker. </p>
