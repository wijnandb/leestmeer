---
layout: post
title: "Zeker zestig doden bij luchtaanval in Jemen"
date: Sun, 01 Sep 2019 18:00:56 +0200
category: buitenland
externe_link: "https://www.telegraaf.nl/nieuws/1816620638/zeker-zestig-doden-bij-luchtaanval-in-jemen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d08e8e4c-ccd1-11e9-bd30-0217670beecd.jpg"
---

<p class="intro">Bij een luchtaanval op een gebouw dat als gevangenis werd gebruikt in het zuidwesten van Jemen zijn volgens de Houthi-rebellen zeker zestig mensen om het leven gekomen. Minstens vijftig personen zijn gewond geraakt bij het bombardement in de provincie Dhamar, meldde een woordvoerder van het door de Houthi’s gecontroleerde ministerie van Gezondheid aan de televisiezender Al-Masira.</p> <p>De delegatie van het Rode Kruis in Jemen schat het aantal doden op meer dan honderd, na een bezoek aan het gevangeniscomplex. „Er zijn drie gebouwen geraakt en het gebouw waarin de gevangenen waren ondergebracht. Het merendeel van de gevangenen is gedood, aldus het hoofd van de delegatie. Volgens de autoriteiten van de Houthi’s verbleven er 170 personen in het detentiecentrum.</p><p>De door Saudi-Arabië aangevoerde coalitie bevestigde de aanval, maar meldde dat het ging om een bombardement op een militaire opslagplaats voor drones en raketten. „We hebben alle mogelijk voorzorgsmaatregelen genomen om burgers te beschermen”, zei de coalitie in een verklaring. Volgens de woordvoerder van de Houthi’s was het bij de Saudische coalitie bekend dat in het gebouw gevangenen werden vastgehouden.</p><p>In het straatarme Jemen woedt al jaren een burgeroorlog, waar sinds 2015 ook landen uit de regio bij betrokken zijn.</p>
