---
layout: post
title: "Verstappen na goede kwalificatie: 'Problemen Ferrari meevaller voor ons'"
date: Sat, 27 Jul 2019 17:24:01 +0200
categories: 
- sport 
- autosport 
externe_link: "https://nos.nl/l/2295376"
feature_image: "https://nos.nl/data/image/2019/07/27/566636/1008x567.jpg"
---

<p>Max Verstappen is tevreden met zijn tweede plaats in de kwalificatie voor de Grand Prix van Duitsland, maar ziet het technisch malheur van Ferrari hier niet los van. Hij verwacht zondag op Hockenheim nog het nodige vuurwerk van Sebastian Vettel en Charles Leclerc, die in de kwalificatie werden achtervolgd door pech en geen goede tijden neerzetten.</p>
<p>"Ferrari heeft een geweldige topsnelheid en dit circuit past hen. Ik denk dat ze ondanks de problemen naar voren komen", blikt Verstappen vooruit op de race.</p>
<h2>'Dit is een meevaller'</h2>
<p>Vettel en Leclerc reden in de vrije trainingen nog toptijden, maar werden op het moment suprÃªme door hun vuurrode bolides in de steek gelaten. Ze starten nu respectievelijk vanaf de twintigste en tiende positie. "Ferrari was heel sterk, dus dit is een meevaller", erkent de Nederlandse Red Bull-coureur.</p>
<p>De Limburger verwacht tijdens de race in Duitsland niet hetzelfde scenario zoals in Oostenrijk, toen hij naar de winst reed. Verstappen had toen het voordeel van de hitte en profiteerde onder meer van koelingsproblemen bij Mercedes.</p>
<p>"Er is helaas 25 graden voorspeld", aldus Verstappen. "Dat is niet warm genoeg om voordeel te hebben. Ik hoop dat ik Lewis (Hamilton, red.) kan volgen, Valtteri (Bottas, red.) achter me kan houden en kan aanvallen."</p>
<h2>'Normaal gesproken lastig om Ferrari te verslaan'</h2>
<p>Lewis Hamilton start van poleposition. Hij is net als Verstappen verrast over het afhaken van Ferrari om de topposities in de kwalificatie. "Normaal gesproken was het lastig geworden om Ferrari te verslaan, maar we hebben geprofiteerd van hun tegenslag", aldus de 34-jarige Brit die last had van een pijnlijke keel en voor de race twijfelde of hij wel in actie kon komen.</p>
<p>Voor de zekerheid stond reserve Esteban Ocon klaar om in te vallen. Het bleek niet nodig, Hamilton reed een uitstekende tijd. </p>
<p>Voor de vijfvoudig wereldkampioen is het verloop van de race nog ongewis. "We hebben ons door het veranderende weer amper kunnen voorbereiden op de race, dus het wordt een uitdaging."</p>
