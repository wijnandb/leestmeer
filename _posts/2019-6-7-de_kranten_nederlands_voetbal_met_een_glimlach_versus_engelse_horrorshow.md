---
layout: post
title: "De kranten: Nederlands voetbal met een glimlach versus Engelse horrorshow"
date: Fri, 07 Jun 2019 08:28:08 +0200
category: sport
externe_link: "https://nos.nl/l/2287966"
feature_image: "https://nos.nl/data/image/2019/06/07/555171/1008x567.jpg"
---

<p>De Nederlandse kranten prijzen vanochtend de wederopstanding van Oranje in de halve finale van de Nations League tegen Engeland. In de Engelse kranten gaat het uiteraard vooral over de defensieve flaters, die tot twee Nederlandse doelpunten in de verlenging leidden.</p>
<p>"Het was een schandelijke manier om te verliezen", schrijft The Guardian. "En ook een herinnering dat het, ondanks alle vooruitgang onder Gareth Southgate, makkelijk is om terug te vallen in slechte oude gewoontes." De krant schrijft dat Engeland in de verlenging veranderde in een slapstick-elftal.</p>
<p>The Guardian is lovend over Virgil van Dijk: "Het boegeroep van Engelse fans bij ieder balcontact van Van Dijk laat zijn huidige status zien: hij heerste zoals altijd." En ook Frenkie de Jong wordt bewierookt: "De Jong schreef het Nederlandse script, terwijl John Stones zijn tekst verprutste." De verdediger van Manchester City was betrokken bij twee fouten die Nederlandse goals inleidden.</p>
<h2>Defensieve horrorshow</h2>
<p>De BBC schrijft over een "defensieve horrorshow" van de Engelsen, terwijl in sommige kranten ook wordt geklaagd over de VAR, die in de 83ste minuut ingreep bij een buitenspeldoelpunt van Jesse Lingard.</p>
<p>"Een controversieel besluit", meent de Daily Star. "Het was de kleinst mogelijke marge: de kleine teen van Lingard." De krant wijdt ook een artikel aan de boze reacties van Engelse fans op sociale media, die veelal menen dat de VAR het spel vermoordt.</p>
<h2>Voetballen met glimlach</h2>
<p>De Nederlandse kranten malen niet om de ingreep van de VAR. "Na een slijtageslag van 120 minuten mag het Nederlands elftal het seizoen van de wederopstanding stijlvol besluiten in de finale", schrijft de Volkskrant. "Voetballen met een glimlach deed Oranje pas na rust, toen een 1-0 achterstand werd gerepareerd."</p>
<p>Het AD schrijft dat er voor Oranje een hoofdprijs gloort na een intense strijd. "Een cruciale VAR-ingreep, levensgrote kansen, absurde blunders, en een duel dat zinderend heen en weer golft tot diep in de verlenging."</p>
<p>De Telegraaf licht Matthijs de Ligt eruit: de Ajax-verdediger veroorzaakte een penalty die tot de 0-1 leidde, maar maakte zijn fout na rust goed met een rake kopbal. "Als er ooit een nieuwe definitie van het toppunt van karakter wordt gezocht, zou die 'Matthijs de Ligt' moeten luiden", schrijft de krant.</p>
