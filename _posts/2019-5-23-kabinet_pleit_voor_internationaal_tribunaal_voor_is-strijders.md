---
layout: post
title: "Kabinet pleit voor internationaal tribunaal voor IS-strijders"
date: Thu, 23 May 2019 16:15:38 +0200
category: politiek
externe_link: "https://nos.nl/l/2285977"
feature_image: "https://nos.nl/data/image/2019/05/23/552003/1008x567.jpg"
---

<p>Er moet een internationaal tribunaal komen waar strijders van terreurgroep IS kunnen worden berecht. Minister Blok pleit daarvoor in de VN-Veiligheidsraad in New York. Ook minister Grapperhaus kaartte het onderwerp vanmiddag aan, op een bijeenkomst met internationale juristen.</p>
<p>Nederland heeft de afgelopen tijd met veel landen gesproken over de berechting van IS-strijders. Nu roept Blok de vijftien leden van de VN-Veiligheidsraad op tot actie. "Nu IS op de knieën is gedwongen, is het tijd voor gerechtigheid", aldus Blok.</p>
<p>Wat het kabinet betreft moet dat zo veel mogelijk in de eigen regio gebeuren, zodat slachtoffers van het geweld zien dat de daders vervolgd worden. Het Internationaal Strafhof in Den Haag kan het niet doen, omdat Irak en Syrië de rechtsmacht van het Strafhof niet hebben aanvaard. En berechting van IS-strijders door de landen zelf ziet het kabinet niet zitten, omdat dat niet altijd volgens de internationale standaarden gaat en de doodstraf soms volgt, iets waar het kabinet tegen is.</p>
<h2>Slachtoffers naar hof</h2>
<p>"De enorme schaal van de misdaden, die mogelijk ook echt genocide betreffen tegenover de jezidi's, rechtvaardigt dat er een internationaal tribunaal zou komen, dat ook in de regio zelf recht kan spreken", zei minister Blok in het radioprogramma Nieuws en Co. "Zo kunnen slachtoffers en getuigen ook makkelijk naar dat hof toe."</p>
<p>Een meerderheid in de Tweede Kamer riep het kabinet al eerder op voor een internationaal tribunaal te pleiten. Zweden is ook al langer voor een tribunaal en steeds meer EU-landen steunen het idee. Rusland is geen voorstander van het plan.</p>
<p>Correspondent Marcel van der Steen denkt dat een tribunaal succesvol kan zijn, al moeten er wel diplomatieke hobbels worden genomen. "Als je kijkt naar de situatie in Syrië, denk ik zeker dat het kans van slagen heeft. De meeste gearresteerde IS-strijders zitten in gevangenissen in het noorden en oosten van Syrië. Dat is niet in handen van Damascus, maar wordt geleid door de autonome administratie van Noord- en Oost-Syrië."</p>
<h2>Koerden</h2>
<p>Die administratie bestaat grotendeels uit Koerden. "Een groep die wordt gesteund door de Verenigde Staten en het Westen in de strijd tegen IS. En ze pleiten al langer voor zo'n tribunaal, dus ze zien dit zitten. Zij zien ook wel dat de meeste Europese landen niet bereid zijn om IS'ers terug te halen. En zelf kunnen en willen ze de berechting niet op zich nemen op dit moment."</p>
<p>Ook in Irak ziet Van der Steen mogelijkheden, al zal een tribunaal daar leiden tot overvolle gevangenissen. "Maar tegelijkertijd heeft de Iraakse overheid al een jaar geleden ingestemd met samenwerking voor internationale vervolging van IS'ers. Dus ik denk dat dit er ook in Irak, na de nodige hobbels, mogelijkheden zijn."</p>
