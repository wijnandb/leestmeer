---
layout: post
title: "Johnson uitgebreid op tv, maar geen woord over ruzie"
date: Tue, 25 Jun 2019 02:44:23 +0200
category: buitenland
externe_link: "http://feeds.nos.nl/~r/nosnieuwsbuitenland/~3/igVPuHBBbds/2290553"
feature_image: "https://nos.nl/data/image/2019/06/25/559046/1008x567.jpg"
---

<p>Boris Johnson, een van de twee kanshebbers om volgende maand de Britse premier May op te volgen, is in een BBC-interview opnieuw niet ingegaan op vragen over de veelbesproken huiselijke ruzie van afgelopen donderdag. De Conservatieve politicus wordt sinds vrijdag achtervolgd door vragen over de toedracht van de ruzie met zijn partner. Johnson zei tegen de Britse omroep dat hij uit principe niets loslaat over zijn naasten. Die zouden anders "ergens in worden meegetrokken" en dat zou hij "niet fair" vinden.</p>
<p>Bekijk hier een deel van het interview:</p>
<p>Johnson kreeg donderdagavond bezoek van de politie, die van buren een melding hadden gekregen over geluidsoverlast. Zijn partner zou in de ruzie hebben geschreeuwd "ga van me af" en "mijn huis uit". Gisteren verschenen in Britse kranten foto's waarop het stel in goede sfeer te zien is; wanneer die zijn gemaakt en hoe ze bij de pers zijn gekomen, is onduidelijk.</p>
<p>Johnsons uitdager in de campagne om premier May op te volgen, Jeremy Hunt, vindt dat Johnson vragen over de ruzie moet beantwoorden. Ook een belangrijke geldschieter van de Conservatieve Partij heeft Johnson opgeroepen om zich te verantwoorden. "Hij kan er niet van uitgaan dat we hem steunen als hij niet ieder detail heeft verklaard", zegt de steenrijke ondernemer John Griffin. "Als ik iets fout deed, zou ik dat moeten uitleggen. Hij heeft dat niet gedaan en dat is een zorg."</p>
<h2>Eerste interview</h2>
<p>Johnson, oud-burgemeester van Londen en oud-minister van Buitenlandse Zaken, strijdt samen met de huidige minister van Buitenlandse Zaken Jeremy Hunt om het partijvoorzitterschap van de Conservatieve Partij. De winnaar wordt automatisch ook premier. Johnson heeft volgens politieke volgers verreweg de beste kansen. Wel was er kritiek op hem dat hij zich verstopte; het optreden bij de BBC was het eerste langere tv-interview sinds hij zich een maand geleden kandidaat stelde. Ook sloeg hij een debat met andere kandidaten over.</p>
<p>In het BBC-interview herhaalde Johnson verder de belofte dat het Verenigd Koninkrijk onder zijn leiding op 31 oktober de Europese Unie verlaat, ongeacht of er een uittredingsakkoord is. Ook zei hij opnieuw met Brussel te willen onderhandelen over zo'n brexit-deal. Het akkoord dat May eerder met de EU sloot, is volgens hem "dood". </p><img src="http://feeds.feedburner.com/~r/nosnieuwsbuitenland/~4/igVPuHBBbds" height="1" width="1" alt=""/>
