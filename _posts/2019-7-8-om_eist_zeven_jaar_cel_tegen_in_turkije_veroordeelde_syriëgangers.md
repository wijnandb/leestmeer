---
layout: post
title: "OM eist zeven jaar cel tegen in Turkije veroordeelde Syriëgangers"
date: Mon, 08 Jul 2019 14:56:34 +0200
category: nieuws
externe_link: "https://nos.nl/l/2292594"
feature_image: "https://nos.nl/data/image/2019/07/08/562047/1008x567.jpg"
---

<p>Het Openbaar Ministerie heeft tegen terrorismeverdachten Oussama A. en Reda N. respectievelijk zeven jaar en acht maanden en zeven jaar celstraf geëist. Ze worden verdacht van deelname aan Islamitische Staat in Syrië en Irak, het voorbereiden van terreuraanslagen en het ronselen van nieuwe leden voor IS.</p>
<p>Het OM eist tegen A. een hogere straf omdat hij lachend op een foto stond bij een gekruisigd persoon. Volgens de aanklagers is dat een oorlogsmisdaad.</p>
<p>De twee Syriëgangers stonden vandaag terecht in de zwaar beveiligde rechtbank in Schiphol. Ze ontkennen de verdenkingen, die volgens hen op een misverstand berusten.</p>
<h2>Turkije</h2>
<p>N. en A. reisden in 2014 naar Syrië en Irak en zouden zich daar hebben aangesloten bij IS. In 2016 vluchtten ze naar de grens met Turkije. In dat land werden ze opgepakt en veroordeeld tot ruim zes jaar cel voor lidmaatschap van een terroristische organisatie.</p>
<p>Ze zijn tegen deze uitspraak in hoger beroep gegaan. Dat beroep mochten ze in vrijheid afwachten, maar ze werden wel gedwongen om Turkije te verlaten. Bij terugkeer in Nederland werden Reda N. en Oussama A. vastgezet. De tijd die zij in Turkije hebben vastgezeten trekt het OM van de Nederlandse strafeis af.</p>
<h2>Uitzondering</h2>
<p>In principe kunnen mensen niet twee keer veroordeeld worden voor hetzelfde vergrijp, maar volgens het Openbaar Ministerie kan daar een uitzondering op worden gemaakt als de straf nog niet helemaal is uitgezeten of als de straf nog niet onherroepelijk is. De rechter zal nu bepalen of dit ook voor Reda N. en Oussama A. van toepassing is.</p>
<p>De twee mannen zeiden vandaag voor de rechtbank dat ze naar Syrië zijn gereisd om mensen te helpen. Volgens hen hebben ze geholpen in een ziekenhuis. N. sprak ook over foto's waarop hij is te zien in gevechtskleding van IS. Volgens N. was dit stoerdoenerij.</p>
<h2>Ronselen</h2>
<p>Twee vrouwen die bij de grens met Turkije werden tegengehouden hebben verklaard dat N. hen probeerde over te halen om naar Syrië te komen en om daar met hem en A. te trouwen.</p>
<p>Oussama A. zei in een verklaring dat hij afstand neemt van IS. "Ik bemoei me nooit met politiek. Ik dacht dat ik daar de kans had mijn leven te kunnen opbouwen."</p>
