---
layout: post
title: "Tottenham-manager Pochettino: 'Cruijff was een genie'"
date: Tue, 07 May 2019 17:23:47 +0200
category: sport
externe_link: "https://nos.nl/l/2283611"
feature_image: "https://nos.nl/data/image/2019/05/07/548407/1008x567.jpg"
---

<p>"Cruijff was een genie. Ik heb hem altijd bewonderd. We leefden lange tijd in dezelfde stad. Hij als trainer van FC Barcelona, ik als speler van Espanyol. Daar heb ik nog met zijn zoon Jordi gespeeld."</p>
<p>Mauricio Pochettino kreeg op de afsluitende persconferentie voor het Champions League-duel met Ajax ook vragen over wijlen Johan Cruijff. De manager van Tottenham Hotspur had de eer om Cruijff enkele keren te spreken</p>
<p>"Dat was prachtig. Hij is een inspiratie, een ongelooflijke man. Ik ben dankbaar dat ik hem heb mogen ontmoeten. Om nu hier in de Johan Cruijff Arena te zijn, dat is een genoegen."</p>
<h2>'Ajax verdient het'</h2>
<p>In dat stadion moet de droom van Tottenham om de eindstrijd te halen, bewerkstelligd worden. Dat wordt niet eenvoudig gezien de 1-0 nederlaag van vorige week in Londen.</p>
<p>Pochettino vindt dat Ajax terecht wordt bewierookt na de indrukwekkende prestaties tegen Bayern München, Real Madrid en Juventus.</p>
<p>"De Champions League is de moeilijkste competitie ter wereld. Als je bij de laatste vier zit, ben je goed. Dat geldt dus ook voor Ajax. Zij verdienen het om hier te staan."</p>
<p>Doelman Hugo Lloris, die vorige week werd gepasseerd door Donny van de Beek, toonde respect voor de Amsterdammers en ook het Nederlandse voetbal.</p>
<p>"Ajax beschikt over fantastische spelers voor de toekomst. Nederland heeft een nieuwe generatie, met enorm veel potentie. Dat heb ik eerder dit seizoen al met Frankrijk gemerkt. Het is geen verrassing Ajax op dit niveau te zien."</p>
<p>"Onze uitgangspositie is duidelijk. Ajax is licht in het voordeel na vorige week. Wij zullen moeten winnen en zo bereiden we ons ook voor. We hebben geleerd van de eerste wedstrijd, die niet liep zoals verwacht. We leven nog steeds en hebben nog een kans."</p>
<p>Davinson Sánchez ontbreekt woensdagavond bij Tottenham. De Colombiaanse verdediger, twee jaar geleden nog basisspeler van Ajax in de verloren Europa League-finale tegen Manchester United, heeft te veel last van een dijbeenblessure die hij opliep in de competitiewedstrijd tegen Bournemouth.</p>
<p>Jan Vertonghen is wel present in de Johan Cruijff Arena. De voormalig Ajacied speelt met een masker, nadat hij in de heenwedstrijd uit was gevallen met een kwetsuur aan het hoofd. "Hij is klaar om te spelen", aldus Pochettino.</p>
<h2>Aurier en Lamela beschikbaar</h2>
<p>Verdediger Serge Aurier en aanvallende middenvelder Erik Lamela, die in Londen ontbraken, hebben de training hervat en zijn beschikbaar.</p>
<p>Zoals bekend zijn Harry Kane (blessure) en Vincent Janssen (niet speelgerechtigd) niet van de partij. Son Heung-min keert terug van een schorsing.</p>
