---
layout: post
title: "NOS Voetbalpodcast #51: 'We hebben met zijn tienen gewonnen van Japan'"
date: Wed, 26 Jun 2019 15:02:30 +0200
category: sport
externe_link: "https://nos.nl/l/2290775"
feature_image: "https://nos.nl/data/image/2019/06/26/559351/1008x567.jpg"
---

<p>De Oranjevrouwen staan in de kwartfinale, maar hadden het geluk nadrukkelijk aan hun zijde tegen Japan, is ook de conclusie in de NOS Voetbalpodcast.</p>
<p>"Het was krankzinnig. Ik was mentaal mijn koffers al aan het pakken", bekent presentatrice/verslaggeefster Rivkah op het Veld. "Dat er dan toch op zo'n manier een ommekeer tot stand komt, is bizar."</p>
<h2>'Gestolen overwinning'</h2>
<p>Op het Veld zit aan tafel met presentator Jeroen Stekelenbrug en de aangeschoven commentatoren Jeroen Elshoff en Frank Wielaard. Voor laatstgenoemde voelt de zege op Japan "heel erg als een gestolen overwinning".</p>
<p>Wielaard: "Japan was die wedstrijd aan het winnen, ze hadden de winnende goal alleen nog niet gemaakt. Zij worden wakker met wat wij normaal gesproken hebben: je krijgt de complimenten, maar kan wel naar huis."</p>
<p>Dat Oranje nog kans maakt op de wereldtitel is eerder ondanks, dan dankzij Shanice van der Sanden. De rechtsbuiten speelde een uitermate ongelukkige wedstrijd tegen Japan. Heeft zij haar kansen opgebruikt?</p>
<p>Wielaard denkt van wel. "Als je twee wedstrijden achter elkaar níéts hebt kunnen betekenen in de Nederlandse aanval, denk ik dat je daar een ander neer moet zetten."</p>
<h2>'Beerensteyn hoort in de basis'</h2>
<p>"Als ze haar snelheid niet kan benutten is zij aan de bal zo veel minder sterk dan andere speelsters", analyseert Op het Veld. "Het is niet alleen dat ze niets toevoegt aan de aanval, maar ze verspeelt de bal ook heel vaak." Wielaard: "We hebben gisteren eigenlijk met zijn tienen gewonnen van Japan..."</p>
<p>Met Lineth Beerensteyn heeft bondscoach Sarina Wiegman bovendien een uitstekende vervanger op de bank zitten. "Beerensteyn hoort in de basis", vindt Elshoff. "Maar is Van de Sanden net zo goed als invaller als Beerensteyn?"</p>
