---
layout: post
title: "Wiegman: 'Turkije beter dan Estland, stugger en fysieker'"
date: Mon, 02 Sep 2019 18:14:24 +0200
category: sport
externe_link: "https://nos.nl/l/2300070"
feature_image: "https://nos.nl/data/image/2019/09/02/574497/1008x567.jpg"
---

<p>"Nee, Miedema gaat niet spelen", laat Sarina Wiegman er geen twijfel over bestaan aan het begin van de persconferentie in de aanloop naar het EK-kwalificatieduel met Turkije, dinsdagavond in Heerenveen.</p>
<p>Miedema, de topscoorster van Oranje, trof afgelopen vrijdag in de met 7-0 gewonnen wedstrijd tegen Estland nog twee keer doel, maar viel in Tallinn ook geblesseerd uit. Probleem met de hamstring. "Het gaat wel beter met haar, maar morgen is net te vroeg."</p>
<p>Het spel zal er niet minder om gaan sprankelen wat de bondscoach betreft. "Dat willen we altijd, iedere wedstrijd. Allereerst willen we iedere wedstrijd winnen, maar daarnaast hopen we ook weer te gaan sprankelen. Ik vond dat we dat vrijdag ook deden. Er stond een heel fris team op het veld."</p>
<h2>Zelf laten zien</h2>
<p>De fans staat het EK waar Nederland de titel greep nog helder voor ogen. Het WK in Frankrijk was natuurlijk ook een groot succes, maar voetballend kwam de ploeg van Wiegman op dat podium minder uit de verf. Aan Oranje de taak de draad van 2017 weer op te pakken.</p>
<p>"Ook al is de tegenstander minder, dan nog moet je het zelf laten zien", vindt Wiegman. "Dat hebben we vrijdag gedaan en dat is ook precies wat we morgen ook weer willen doen. En als dat dan is voor ongeveer 24.000 mensen hier en ook nog veel mensen die thuis kijken, dan maakt het dat alleen maar weer specialer."</p>
<p>Een heel andere ambiance dan in Tallinn waar 1.880 toeschouwers geteld werden, beseft ook Sherida Spitse de in Sneek geboren middenveldster die dinsdag ook nog eens 'om de hoek' speelt. "Leuk om hier weer te spelen, ja, dicht bij huis, de plek waar ik begonnen ben met voetballen. Er komen ook mensen van vv Sneek."</p>
<p>Toch is dat geen drijfveer voor Spitse, die tegen Estland twee keer scoorde uit een vrije trap. "Wij vinden het elke keer weer leuk om op het veld te staan, om te spelen. Het gaat ons vooral om het spel en om te laten zien hoe goed wij kunnen voetbalen. En met meer mensen in het stadion is dat alleen maar specialer."</p>
<h2>Snelle Turkse spits</h2>
<p>Wiegman denkt dat het spelbeeld tegen Turkije, dat vrijdag met 2-0 verloor bij Kosovo, niet veel anders zal zijn dan vrijdag in Estland. In Tallinn had Oranje bijna voortdurend de bal. "We verwachten wel dat Turkije iets beter zal zijn en in ieder geval stugger en fysieker. Ze hebben met Melike Pekel een snelle spits met wie we rekening moeten houden."</p>
<p>Ondertussen maakt ze opnieuw kans op de FIFA-titel 'beste vrouwencoach van de wereld'. De winnares van 2017 behoort in ieder geval tot de drie genomineerden. "Dat is leuk voor mij persoonlijk, maar het zegt ook iets over de prestaties van het team", betrekt de trainster onmiddellijk het elftal erbij.</p>
<p>"En onze fans en doelvrouw Sari van Veenendaal zijn ook genomineerd. Hartstikke leuk natuurlijk om die waardering te krijgen. Maar eerst telt de wedstrijd van dinsdag."</p>
<p>Het wordt de vijftigste keer dat ze als bondscoach op de bank plaatsneemt. De teller staat voor de 49-jarige Haagse tot dusver op 37 overwinningen, 8 nederlagen en 4 remises.</p>
