---
layout: post
title: "Reisaanbieder biedt CO2-compensatie op alle pakketreizen"
date: Tue, 29 Oct 2019 06:01:31 +0100
categories: 
- financieel 
- economie 
externe_link: "https://nos.nl/l/2308106"
feature_image: "https://nos.nl/data/image/2019/10/29/588163/1008x567.jpg"
aantal: 530
unieke: 309
bron: "NOS"
---

<p>Reisorganisatie Sunweb gaat vanaf vandaag de CO2-uitstoot van alle pakketreizen compenseren. Sunweb is - met meer dan een miljoen klanten per jaar - een van de eerste grote reisorganisaties die dat doet. Eerder compenseerden kleinere reisaanbieders als Koning Aap, Riksja Travel en Sawadee Reizen al de CO2-uitstoot van hun reizigers.</p>
<p>Sunweb gaat niet alleen de uitstoot van de vlucht compenseren, maar ook die van de bijbehorende busreis, transfer en van de accommodatie. Het kost het bedrijf naar schatting 1 miljoen euro, maar de prijzen worden voor klanten niet verhoogd, belooft Sunweb.</p>
<p>Het bedrijf zegt zich ervan bewust te zijn dat CO2-compensatie niet de oplossing is voor klimaatverandering. Maar het is volgens de reisaanbieder cruciaal om nu actie te ondernemen.</p>
<p>"Het zou mooi zijn als we in de toekomst op elektriciteit of waterstof kunnen vliegen en daar moet de hele sector ook zeker in investeren", zegt commercieel directeur Tim van den Bergh. "Tot die tijd proberen we onze negatieve impact zo klein mogelijk te maken en compenseren we de CO2-uitstoot die we nog niet kunnen voorkomen."</p>
<p>De mogelijkheid tot CO2-compensatie bestaat al langer. Luchtvaartmaatschappij KLM biedt de optie sinds 2008 aan. Klanten kunnen hun uitstoot daar vrijwillig compenseren, door een bedrag boven op de ticketprijs te betalen. Dat doet nu 1 procent van de reizigers.</p>
<p>Ook Shell biedt klanten sinds dit jaar de mogelijkheid om hun CO2-uitstoot te compenseren en 'CO2-neutraal' te tanken. Dat kan door 1 cent extra te betalen per liter benzine, diesel of lpg.</p>
<p>Sunweb staat vanaf nu dus ook in dit rijtje. De reisorganisatie was er al langer mee bezig, vertelt Van den Bergh. "Klimaatverandering is steeds vaker in de media en ook onze klanten en personeel stelden er vragen over."</p>
<h2>Niet dé oplossing</h2>
<p>Hoewel bedrijven steeds meer inzetten op CO2-compensatie, zijn veel deskundigen kritisch. Zo vertelt Ida Sanders, specialist in duurzaam vervoer bij Natuur &amp; Milieu, dat het compenseren van CO2 nauwelijks bijdraagt aan een beter milieu.</p>
<p>"Je moet de CO2-uitstoot reduceren, niet compenseren", zegt Sanders. "Wij vinden het principe van compensatie verkeerd, omdat het uiteindelijk geen oplossing is. We moeten gewoon echt ons gedrag veranderen en minder gaan vliegen."</p>
<p>Paul Peeters, lector duurzaam vervoer voor toerisme aan de Breda University of Applied Sciences, deelt die mening. "We moeten echt iets verzinnen waardoor we geen fossiele brandstoffen meer nodig hebben." Bomen planten helpt wel om CO2 in de lucht te verminderen, maar het maakt vliegen niet ineens klimaatneutraal, vertelt hij.</p>
<p>Volgens Sanders is het bij projecten voor CO2-compensatie ook niet altijd duidelijk hoe effectief ze zijn voor het klimaat. "Uit Europees onderzoek blijkt dat je maar bij 2 procent van dit soort projecten kunt zeggen dat ze echt een verschil maken", zegt hij.</p>
<h2>Ecologische voetafdruk</h2>
<p>Sanders zegt dat CO2-compensatie nog vaak aanvoelt als greenwashing, waarbij bedrijven zich duurzamer voordoen dan ze daadwerkelijk zijn. "Met compensatie zeggen bedrijven eigenlijk: blijft u maar met een gerust hart vliegen."</p>
<p>Sunweb erkent dat CO2-compensatie niet dé oplossing is, maar dat is stoppen met vliegen volgens het bedrijf ook niet. "Mensen zullen altijd reizen en dat zal altijd een ecologische voetafdruk met zich meebrengen. Klanten gaan dan naar een concurrent die misschien niet alle CO2-uitstoot compenseert", aldus de woordvoerder.</p>
<p> </p>
