---
layout: post
title: "Thijs H. ontkent drie moorden, aanklager mag beelden gebruiken"
date: Tue, 28 May 2019 13:23:41 +0200
category: nieuws
externe_link: "https://nos.nl/l/2286667"
feature_image: "https://nos.nl/data/image/2019/05/08/548669/1008x567.jpg"
---

<p>De ggz-kliniek Mondriaan in Maastricht moet de videobeelden van moordverdachte Thijs H. afstaan aan het Openbaar Ministerie. Dat heeft de rechter-commissaris besloten.</p>
<p>H. wordt verdacht van de moord op drie wandelaars eerder deze maand: een vrouw die haar hond aan het uitlaten was in de Scheveningse bosjes in Den Haag en een man en vrouw op de Brunssummerheide.</p>
<p>Thijs H. ontkent dat hij betrokken was bij de drie moorden.</p>
<h2>Beroepsgeheim</h2>
<p>Het OM wil de beelden graag gebruiken voor het proces tegen Thijs H. Maar de kliniek wilde ze niet afstaan vanwege het medisch beroepsgeheim. De rechter-commissaris heeft nu besloten dat de benodigde informatie niet op een andere manier verkregen kan worden en vindt waarheidsvinding in dit geval zwaarder wegen dan het beroepsgeheim.</p>
<p>Thijs H. meldde zich op de dag van de moord op de Brunssummerheide bij de ggz-kliniek, maar hij wist korte tijd later te ontsnappen door een paar stoelen op elkaar te stapelen. Na een paar uur werd hij door zijn ouders teruggebracht naar de kliniek.</p>
<h2>Bloed op zijn kleding</h2>
<p>Een psychiater constateerde dat H. bij binnenkomst bloed op zijn kleding en handen had. Hij zou ook hebben gezegd dat hij een paar uur op de Brunssummerheide had rondgezworven. Hierna werd besloten om hem op een gesloten afdeling te plaatsen. Een dag later bleek dat hij opnieuw was weggelopen. De kliniek heeft toen contact opgenomen met de officier van justitie. Later die dag is H. aangehouden.</p>
<p>Volgens de rechter-commissaris zijn er geen getuigen die hebben gezien dat H. de wandelaars om het leven heeft gebracht. Daarom is technisch en forensisch onderzoek nodig. De videobeelden kunnen daarbij van belang zijn, omdat daarop is te zien welke kleding H. op de dag van de moord droeg en welke spullen hij bij zich had.</p>
<h2>Goed te volgen motivering</h2>
<p>De kliniek zegt in een verklaring de uitspraak te respecteren. "Alleen de rechter-commissaris kan beslissen dat het belang van de waarheidsvinding het belang van medisch beroepsgeheim overstijgt. Aan de beslissing ligt een uitgebreide en goed te volgen motivering ten grondslag", staat in de verklaring.</p>
<p>De kliniek zegt het verschrikkelijk te vinden wat er is gebeurd en mee te leven met de nabestaanden. De zaak rond Thijs H. heeft volgens de verklaring veel impact gehad op de medewerkers. De kliniek legt verder uit dat vragen van de media niet konden worden beantwoord vanwege het medisch beroepsgeheim.</p>
