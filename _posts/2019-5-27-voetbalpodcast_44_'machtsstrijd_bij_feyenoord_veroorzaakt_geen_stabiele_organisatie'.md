---
layout: post
title: "Voetbalpodcast #44: 'Machtsstrijd bij Feyenoord veroorzaakt geen stabiele organisatie'"
date: Mon, 27 May 2019 14:53:20 +0200
category: sport
externe_link: "https://nos.nl/l/2286540"
feature_image: "https://nos.nl/data/image/2019/05/27/552921/1008x567.jpg"
---

<p>Elke week blikken de commentatoren van de NOS terug op het voetbalweekend. Meningen en scherpe analyses, verhalen en opvallende anekdotes. Dat en meer is te horen in de NOS Voetbalpodcast.</p>
<p>Deze week schuiven Jeroen Grueter en Jeroen Elshoff aan bij presentator Arno Vermeulen. Frank Wielaard belt in om het over het WK-voetbal voor vrouwen te hebben.</p>
<p>Natuurlijk komt de aanstelling van Sjaak Troost als technisch directeur in Rotterdam-Zuid ter sprake. "Een echte Feyenoorder", geeft Grueter aan. Voor de rest vragen de commentatoren zich vooral af hoe het verder moet met de leiding van Feyenoord.</p>
<p>"Je moet geen oude schoenen weggooien voordat je nieuwe hebt." Daarmee doelen ze natuurlijk op het vertrek van Martin Van Geel, nog voordat er een nieuwe technisch directeur in beeld kwam.</p>
<h2>Strootman naar Feyenoord?</h2>
<p>"Machtsstrijd bij Feyenoord veroorzaakt geen stabiele organisatie", vertelt Elshoff over de wisselingen binnen Feyenoord.</p>
<p>Is Kevin Strootman misschien een eventuele aanwinst voor Feyenoord? Elshoff denkt dat de Rotterdamse club een goede plek voor hem is. "Feyenoord moet het van de mazzeltjes hebben, de koopjes", voegt Vermeulen toe.</p>
<p>Er werd vooruitgekeken naar de finaleronde van de Nations League, de laatste wedstrijden om promotie/degradatie en natuurlijk het WK-voetbal voor vrouwen, dat over minder dan twee weken gaat beginnen. Frank Wielaard volgt de Oranje-vrouwen en belt in tijdens de podcast.</p>
<p>"Ze zijn vandaag voor het eerst compleet", weet Wielaard. Het Nederlands elftal bereidt zich op dit moment in Zeist voor op het WK. Een toernooi dat de commentatoren van dichtbij gaan volgen. "Dit wordt een doorbraak voor het vrouwenvoetbal", denkt Jeroen Elshoff.</p>
<h2>Robben en Depay</h2>
<p>De social media-filmpjes van Memphis Depay worden ook even besproken. Hij verstopte voetbalschoenen in Lyon en bedankte de stad. Het speculeren over zijn vertrek kan beginnen. Wie ook naar een andere club gaat, is Arjen Robben. Ook zijn opties worden in de podcast onder de loep genomen.</p>
