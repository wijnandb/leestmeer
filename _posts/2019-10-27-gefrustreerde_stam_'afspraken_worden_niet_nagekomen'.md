---
layout: post
title: "Gefrustreerde Stam: 'Afspraken worden niet nagekomen'"
date: Sun, 27 Oct 2019 19:51:00 +0100
categories: 
- sport 
- voetbal 
externe_link: "https://nos.nl/l/2307946"
feature_image: "https://nos.nl/data/image/2019/10/27/587933/1008x567.jpg"
aantal: 324
unieke: 201
bron: "NOS"
---

<p>Het was 2-0 na zeven minuten, Feyenoord kwam er niet aan te pas en uiteindelijk was Ajax met vier doelpunten nog mild voor Feyenoord in de Klassieker (4-0). Maar medelijden hebben met de Rotterdammers hoeft absoluut niet, aldus Feyenoord-trainer Jaap Stam.</p>
<p>"We hebben het aan onszelf te wijten", vertelde Stam na het eredivisieduel. "Het is frustrerend, want je ziet dat we ruimtes weggeven en daar hebben we het over gehad. Ik geef dat aan, we praten daarover en dan gebeurt het toch: dat is heel jammer om te zien."</p>
<p>Zowel verdedigend als aanvallend had Feyenoord weinig in te brengen in Amsterdam. "Maar je moet ook kwaliteit aan de bal laten zien", aldus Stam. "Je moet de juiste keuzes maken, maar deze wedstrijd was gewoon slecht."</p>
<p>Daar waren middenvelder Jens Toornstra en verdediger Rick Karsdorp het mee eens. "Je gaat met een bepaalde visie zo'n wedstrijd in en dan lukt het niet", aldus Toornstra. "Dat is zwaar klote, sorry voor mijn woorden. Na zeven minuten sta je al met 2-0 achter en dan wordt het heel lastig."</p>
<p>"Ik haal mijn niveau niet", vertelde Karsdorp na afloop. "Ook anderen halen hun niveau niet. Ik hoop dat we hier snel uit komen."</p>
<p>Toornstra: "De teleurstelling overheerst, dat is logisch. We krijgen nu klap op klap en we zitten niet in een lekkere fase. Het is nu zaak om dit zo snel mogelijk te vergeten."</p>
<p>Stam benadrukte na afloop dat hij ook niet precies wist hoe het nu anders kan. "Het ligt aan onszelf en dat we niet uitvoeren wat we hebben afgesproken. We moeten elke wedstrijd keihard knokken en de juiste keuzes maken."</p>
<p>Aan de trainer ligt het in ieder geval niet, gaf Toornstra duidelijk aan. "We staan nog achter de trainer. Iedereen is teleurgesteld, maar we moeten naar onszelf kijken. Niet naar de trainer wijzen. We stonden met elf man op het veld en we hebben het niet laten zien."</p>
<p>Bekijk hieronder de samenvatting van Ajax-Feyenoord:</p>
