---
layout: post
title: "Kerkhove klaar voor Wimbledon-debuut, inclusief advies van Bertens"
date: Tue, 02 Jul 2019 07:10:49 +0200
category: sport
externe_link: "https://nos.nl/l/2291562"
feature_image: "https://nos.nl/data/image/2019/07/02/560516/1008x567.jpg"
---

<p>Het zijn mooie dagen voor Lesley Kerkhove. De 27-jarige tennisster uit Zeeland debuteert dinsdag als qualifier in het hoofdtoernooi van Wimbledon en hoopt nu op meer.</p>
<p>Afgelopen donderdag gierden de emoties nog door het lijf van Kerkhove nadat ze de Duitse Sabine Lisicki, de Wimbledon-finaliste van 2013, in de laatste kwalificatieronde verrassend had uitgeschakeld. Met trillende stem legde ze aan Wimbledon TV uit hoe blij ze was met overwinning. "Ik moet dit even verwerken."</p>
<h2>Summum</h2>
<p>Kerkhove stond in 2017 op de US Open al eens in het hoofdschema van een grandslamtoernooi, maar op Wimbledon debuteren is van een andere orde. Spelen op het Londense gras is voor de meeste tennissers het summum van de sport.</p>
<p>Ze vierde de kwalificatie met een diner in hartje Londen met haar meegereisde vriend, waarna de focus weer op het tennis werd gelegd.</p>
<p>Afgelopen zaterdag klonk Kerkhove vanuit Londen door de telefoon nog altijd zeer opgewekt, maar het besef van de kwalificatie was duidelijk aanwezig.</p>
<p>"Het voelt goed om er nu bij te horen. Je merkt dat alles op het park van Wimbledon beter is. De kleedkamers en de verzorging", vertelde ze. "Het kwalificatietoernooi wordt op een ander park gespeeld waar je een lange rij met tennisbanen hebt. Hier is alles toch mooier."</p>
<h2>Prijzengeld belangrijk voor carrière</h2>
<p>Kerkhove bungelt al een aantal jaar tussen positie 150 en 250 op de wereldranglijst (ze is nu de nummer 201), waardoor ze is veroordeeld tot het spelen van kwalificatiepartijen op de grandslamtoernooien. Dat betekent geen overvolle tribunes, minder privileges en weinig prijzengeld in vergelijking met het hoofdtoernooi.</p>
<p>Kerkhove sloeg dit tennisjaar een kleine 32.000 euro bij elkaar, maar dankzij haar kwalificatie komt daar in één klap een bedrag van 50.000 euro bij. "Heel belangrijk voor mij. Daardoor kan ik steeds vaker een coach meenemen. Het liefst ga ik fulltime met een coach op pad, maar dat lukt nu nog niet", legt ze uit.</p>
<p>Paul Haarhuis begeleidde Kerkhove de afgelopen week, omdat haar eigen coach niet in staat was erbij te zijn, "Het was een goede oplossing dat Paul mij kon helpen. Ik was er blij mee."</p>
<h2>Advies van Bertens</h2>
<p>Kiki Bertens, die ook vandaag in actie komt, krijgt dus gezelschap van Kerkhove in het hoofdtoernooi. De Zeeuwse hoopte op het park nog met Bertens te kunnen trainen, maar dat kwam er niet van. Ze won wel advies in bij Nederlandse nummer vier van de wereld.</p>
<p>"Ik heb Kiki wel even gevraagd hoe laat zij altijd gaat inspelen als ze voor een mannenpartij is ingepland. Dat kan soms vijf sets duren. Ik heb dit nog niet zo vaak meegemaakt, dus dat is handig om te weten. En Kiki heeft mij ook extra kaartjes gegeven voor mijn familie. Dus dat is ook leuk."</p>
<p>Bertens kan extra kaarten uitdelen omdat ze sinds haar kwartfinaleplaats van vorig jaar tot de zogeheten 'Last Eight Club' van Wimbledon behoort. Spelers die tot dit selecte gezelschap zijn toegetreden, genieten op de All England Club iets meer privileges.</p>
