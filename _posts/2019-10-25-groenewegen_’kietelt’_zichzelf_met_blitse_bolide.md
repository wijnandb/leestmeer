---
layout: post
title: "Groenewegen ’kietelt’ zichzelf met blitse bolide"
date: Fri, 25 Oct 2019 10:06:02 +0200
categories: 
- sport 
- wielrennen 
externe_link: "https://www.telegraaf.nl/sport/1795739894/groenewegen-kietelt-zichzelf-met-blitse-bolide"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4988de8c-f6fe-11e9-915f-02d2fb1aa1d7.jpg"
aantal: 265
unieke: 183
bron: "De Telegraaf"
---

<p class="intro">Dylan Groenewegen groeide dankzij 15 overwinningen uit tot meest succesvolle wielrenner van 2019. De spurtbom van Jumbo-Visma besloot zichzelf daarop te belonen.</p> <p>De 26-jarige Amsterdammer schafte een blitse Porsche aan, een in het wit gestoken sportmodel. „Je mag jezelf af en toe ook wel belonen en een beetje kietelen. Dat geeft je ook weer moraal om hard te trainen”, aldus Groenewegen in gesprek met de NOS over zijn nieuwste aanwinst.</p><p>De sprinter heeft ’een heel goed en heel constant seizoen’ achter de rug. Van begin tot einde februari tot oktober slaagde hij erin om koersen te winnen, met zijn ritzege in etappe zeven van de Tour de France als hoogtepunt. Al baalt hij nog steeds dat hij op de openingsdag door een valpartij naast de gele trui greep.</p><p>„Ik had veel meer last van die crash dan ik daar heb aangegeven, ik kon mijn schouder nauwelijks bewegen. Ik voelde me een slappe krant, maar desondanks hebben we een rit gewonnen. Die overwinning moest uit het puntje van mijn tenen komen, maar daardoor is het wel de mooiste uit mijn profcarrière. En misschien wel de mooiste die ik ooit ga halen.”</p><p>Ondanks het feit dat Jumbo-Visma met Tom Dumoulin, Steven Kruijswijk en Primoz Roglic over drie ijzersterke klassementsrenners beschikt, die allemaal dromen van een eindzege in de Tour de France, hoopt Groenewegen in juli ook weer in Frankrijk te koersen. „Als het aan mij ligt, ga ik naar de Tour. En daar heb ik dan wel mijn mensen (knechten, red.) voor nodig, dus dat wordt nog even puzzelen.”</p><p>Groenewegen verlengde zijn contract bij Jumbo-Visma onlangs tot en met 2023.</p>
