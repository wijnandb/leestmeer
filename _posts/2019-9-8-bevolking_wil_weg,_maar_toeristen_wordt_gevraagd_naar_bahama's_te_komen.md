---
layout: post
title: "Bevolking wil weg, maar toeristen wordt gevraagd naar Bahama's te komen"
date: Sun, 08 Sep 2019 14:50:43 +0200
category: nieuws
externe_link: "https://nos.nl/l/2300834"
feature_image: "https://nos.nl/data/image/2019/09/08/575853/1008x567.jpg"
---

<p>De situatie op de Bahama's verslechtert. Op de eilandengroep zijn duizenden mensen dakloos geraakt door de verwoestende orkaan Dorian. Toch vraagt de lokale overheid aan toeristen om niet weg te blijven. Lang niet het hele land is namelijk door de orkaan getroffen.</p>
<p>Het contrast op de eilandengroep is groot. De straten van de noordelijke eilanden van de Bahama's zijn bijna een week nadat Dorian een verwoestende schade aanrichtte gevuld kapotte auto's, gebroken stroomkabels en omgevallen bomen. Zo'n 70.000 mensen hebben geen huis meer. Een groot deel van de bewoners van Grand Bahama en de Abaco-eilanden zijn inmiddels vertrokken, of proberen de eilanden te verlaten.</p>
<p>In het getroffen gebied hebben ze nu weinig te zoeken. Duizenden inwoners, die Abaco niet willen of kunnen verlaten, zoeken hun toevlucht in een overheidsgebouw, een kliniek en een kerk die de storm hebben doorstaan. Daar is vrijwel geen water of stroom. Ook zijn er nauwelijks toiletten. Bijna alle andere gebouwen op Abaco zijn verwoest. </p>
<p>Bijna tweehonderd kilometer zuidelijker, in Nassau, ziet de situatie er totaal anders uit. De hoofdstad van de Bahama's is relatief ongeschonden uit de storm gekomen. Dat zorgt voor een bestuurlijke uitdaging: toeristen overtuigen om t√≥ch te komen, terwijl de schade in het noorden niet terzijde geschoven moet worden.</p>
<p>Een deel van de bekendste resorts op de eilanden zijn niet getroffen door de storm. "Alle donaties zijn welkom, maar mensen kunnen ons ook helpen door de Bahama's te blijven bezoeken in het niet-getroffen gebied", zegt het hoofd van het ministerie van Toerisme.</p>
<p>En dat is niet gek. De eilandengroep was tot Dorian langs trok bezig met een recordjaar wat betreft bezoekers en omzet. Ongeveer de helft van het inkomsten op de eilandengroep is afkomstig uit toerisme. De Bahama's zijn voornamelijk afhankelijk van cruises. Het zachte klimaat, de lang uitgerekte stranden en blauwe zee zijn populair.</p>
<p>Ook het Nederlandse ministerie van Buitenlandse Zaken raadt reizen naar de Bahama's niet af. Wel wordt er in het reisadvies gewezen op mogelijke veiligheidsrisico's.</p>
<p>Het ministerie wijst op schade aan de noordelijke eilanden, maar geeft ook aan dat geprobeerd wordt om toeristen op andere, zuidelijke, eilanden onder te brengen.</p>
<p>Een groot deel van de bevolking verzameld zich ondertussen in hoofdstad Nassau. Daar komen de hulpgoederen aan, en trekt dus een groot deel van de bevolking van de omliggende eilanden heen voor voedsel en een veilig onderkomen.</p>
<p>De Verenigde Naties sturen kant-en-klaarmaaltijden naar het Caribische land, en de organisatie maakte 5,3 miljoen dollar vrij voor hulpverlening. Wie daar niet op wil wachten, verzamelt zich in de haven en op het vliegveld. Alleen zaterdag verlieten al duizenden mensen de eilandengroep ten zuidoosten van Florida. Ze deden dat met een Amerikaans cruiseschip, dat tot vorige week het eiland overspoelde met toeristen.</p>
