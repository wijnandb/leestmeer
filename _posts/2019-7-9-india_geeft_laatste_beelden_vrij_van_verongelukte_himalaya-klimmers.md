---
layout: post
title: "India geeft laatste beelden vrij van verongelukte Himalaya-klimmers"
date: Tue, 09 Jul 2019 07:48:14 +0200
category: nieuws
externe_link: "https://nos.nl/l/2292689"
feature_image: "https://nos.nl/data/image/2019/07/09/562195/1008x567.jpg"
---

<p>De Indiase politie heeft beelden vrijgegeven van de laatste momenten van het team van bergbeklimmers dat in mei verongelukte in het Indiase deel van de Himalaya. De video werd gevonden op een camera die in de sneeuw lag, in de buurt waar de lichamen van de klimmers werden gevonden.</p>
<p>De acht bergbeklimmers, vier Britten, twee Amerikanen, een Australische en een Indiase gids, verdwenen eind mei spoorloos. Ze waren bezig met de beklimming van een onbekende piek die hen naar de Nanda Devi moest leiden, de op een na hoogste top in India. Vier andere leden van het team keerden eerder terug en sloegen alarm toen ze niets meer van hun teamgenoten hoorden.</p>
<p>Na een wekenlange zoektocht, die werd gehinderd door het slechte weer, werden vorige maand zeven lichamen gevonden. Het lichaam van de achtste klimmer, de Brit Martin Moran, is nog altijd niet terecht. Hij was de leider van de groep en had jarenlange ervaring als gids tijdens expedities in de Himalaya.</p>
<p>De video die door de Indiase politie op Twitter is vrijgegeven:</p>
<p>In het bijna twee minuten lange filmpje is te zien hoe de klimmers, met elkaar verbonden door touwen, de naamloze piek beklimmen. Ze zijn gemaakt met een GoPro-camera van een van de verongelukte klimmers.</p>
<p>De beelden worden door de Indiase politie gebruikt bij het onderzoek dat moet achterhalen wat er precies is gebeurd. "De GoPro was als de zwarte doos van een vliegtuig, die inzicht geeft in de laatste momenten van de klimmers", zei een woordvoerder van de politie.</p>
<p>Hij vermoedt dat een sneeuwlaag door het gewicht van de klimmers is gaan schuiven, waardoor een lawine werd opgewekt.</p>
