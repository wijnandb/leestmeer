---
layout: post
title: "'Bijna 41.000 besneden vrouwen in Nederland'"
date: Mon, 24 Jun 2019 20:05:34 +0200
category: binnenland
externe_link: "http://feeds.nos.nl/~r/nosnieuwsbinnenland/~3/vmZu3mpGZzc/2290526"
feature_image: "https://nos.nl/data/image/2019/06/24/559009/1008x567.jpg"
---

<p>Het aantal jonge vrouwen dat in Nederland woont en besneden is, ligt hoger dan aanvankelijk werd gedacht. Waar dat aantal in 2012 nog op 29.000 werd geschat, bleek dat begin 2018 op zo'n 41.000 te liggen.</p>
<p>Dat stellen kenniscentrum Pharos en het Erasmus Medisch Centrum in Rotterdam die nieuw onderzoek deden in opdracht van het ministerie van Volksgezondheid.</p>
<p>In Nederland wonen ruim 95.000 vrouwen die afkomstig zijn uit landen waar meisjesbesnijdenis een cultureel gebruik is. Iets meer dan een derde zijn meisjes tussen de 0-19 jaar van wie ten minste een ouders uit een land komt waar besnijdenis een cultureel gebruik is.</p>
<p>Naar schatting dreigen zo'n 4200 meisjes binnen nu en de komende twintig jaar besneden te worden. In 2012 lag dat aantal nog tussen de 600 tot 3.800.</p>
<p>Het risico om besneden te worden lopen de meisjes vooral als zij naar het land van herkomst van hun ouders of een van beide ouders gaan. Het gaat dan bijvoorbeeld om Somalië, Egypte, Ethiopië, Eritrea, Soedan en Irak. Er zijn nog geen gevallen bekend van besnijdenissen in Nederland.</p>
<h2>Verschillende vormen</h2>
<p>De Wereldgezondheidsorganisatie (WHO) maakt onderscheid tussen verschillende vormen van vrouwenbesnijdenis, variërend van een inkeping in de clitoris tot het wegsnijden van de clitoris en schaamlippen waarna de resterende genitaliën worden dichtgenaaid.</p>
<p>Bij deze vormen van verminking hebben vrouwen een verhoogd risico op complicaties zoals urineweginfecties, ontstekingen, problemen met geslachtsgemeenschap en psychische problemen.</p>
<h2>Strafbaar</h2>
<p>Vrouwenbesnijdenis is in Nederland strafbaar en sinds 1993 bij de wet verboden, maar sinds 2006 wordt er pas actief beleid op gevoerd. Toch heeft het voor zover bekend nog niet geleid tot veroordelingen.</p><img src="http://feeds.feedburner.com/~r/nosnieuwsbinnenland/~4/vmZu3mpGZzc" height="1" width="1" alt=""/>
