---
layout: post
title: "Titelverdediger Djokovic geeft op bij US Open: 'Kon niet meer slaan'"
date: Mon, 02 Sep 2019 05:06:34 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/WuPGowv1-08/2299959"
feature_image: "https://nos.nl/data/image/2019/09/02/574339/1008x567.jpg"
---

<p>Novak Djokovic is in de vierde ronde van de US Open uitgeschakeld. De nummer een van de wereld en titelverdediger gaf tegen Stan Wawrinka bij een 6-4, 7-5, 2-1 achterstand geblesseerd op.</p>
<p>De 32-jarige Serviër kampt al een tijdje met een schouderkwetsuur en had er in de tweede ronde in New York al flink last van. Een ronde later ging het wel weer, maar een niet fitte Djokovic had tegen Wawrinka in deze vorm weinig kans.</p>
<p>"Natuurlijk heb ik van alles ingenomen om de pijn te verzachten. Soms werkt het en soms niet. Ik voelde meteen al dat ik eigenlijk niet meer kon slaan", zei Djokovic na afloop.</p>
<p>Wawrinka keek in de tweede set nog tegen een 4-1 achterstand aan, maar wist die met ijzersterk spel snel te repareren. Djokovic, die een matte en gelaten indruk maakte, probeerde vervolgens wat te variëren, maar zag bij een break achterstand in de derde set in dat zijn missie kansloos was.</p>
<h2>Recordjacht ligt even stil</h2>
<p>Djokovic won vier van de laatste vijf grandslamtoernooien en bracht zijn totaal daarmee op zestien grandslamtitels. Het record van Roger Federer (twintig grandslamtitels) kwam daarmee steeds meer in zicht. Het volgende grandslamtoernooi is de Australian Open volgend jaar januari.</p>
<p>Federer is nog wel in de race in New York. Hij plaatste zich voor de kwartfinales door David Goffin te verslaan.</p><img src="http://feeds.feedburner.com/~r/nossporttennis/~4/WuPGowv1-08" height="1" width="1" alt=""/>
