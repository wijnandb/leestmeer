---
layout: post
title: "Zuid-Afrikaanse boer vermoord, verhoudingen platteland op scherp"
date: Wed, 05 Jun 2019 11:17:21 +0200
category: buitenland
externe_link: "http://feeds.nos.nl/~r/nosnieuwsbuitenland/~3/KWFcpUJFMrM/2287713"
feature_image: "https://nos.nl/data/image/2019/06/05/554761/1008x567.jpg"
---

<p>Een witte boer in Zuid-Afrika wiens land was bezet door honderden landloze mensen is afgelopen weekend vermoord tijdens een gewapende overval op zijn boerderij bij Stellenbosch. De moord zet de verhoudingen op het Zuid-Afrikaanse platteland nog meer op scherp.</p>
<p>Terwijl er steeds meer druk komt op de regering van president Ramaphosa om haast te maken met de herverdeling van landbouwgrond, roepen boerenorganisaties de regering op meer te doen voor de veiligheid van boeren. "Dit laat nog maar weer eens zien dat boeren op zichzelf zijn aangewezen voor hun veiligheid en de autoriteiten ons niet veilig kunnen houden", zei een woordvoerder van de landbouwunie in Stellenbosch.</p>
<p>Volgens de Zuid-Afrikaanse politie werd boer Stefan Smit (62) zondag door vier gemaskerde mannen overvallen en neergeschoten op zijn boerderij Louisenhof. Er is niets bekend over de motieven van de overvallers, maar er werden tijdens de overval mobiele telefoons buitgemaakt.</p>
<p>Smit liet vorig jaar in onderstaande reportage aan de NOS zien hoe honderden omwonenden uit een naburige woonwijk een braakliggend stuk land naast Louisenhof hadden volgebouwd met krotten.</p>
<p>Hij legde de schuld van die bezetting bij de gemeente Stellenbosch, die hij drie jaar eerder al had verteld de 10 hectaren ongebruikte grond te willen verkopen.</p>
<p>Gemeentedocumenten laten zien dat Smit in april vorig jaar inderdaad zijn handtekening had gezet onder de verkoop, een maand voordat de eerste krotten op het land verschenen.</p>
<p>Smit gaf in zijn interview aan te willen stoppen met het boerenbedrijf dat hij had geÃ«rfd van zijn vader. Hij vertelde toen ook te worden bedreigd en had zwaarbewapende bewakers ingehuurd om zijn familie te beschermen.</p>
<h2>Meerdere moorden</h2>
<p>Een lokale vertegenwoordiger van regeringspartij ANC noemde de moord in een interview met The New York Times slecht nieuws en onbegrijpelijk. "Hij had zijn land al verkocht, waarom nu? Wie is verantwoordelijk voor deze onzin?", zei hij.</p>
<p>Boerenorganisaties klagen al langer over de onveiligheid op het Zuid-Afrikaanse platteland. In het afgelopen jaar werden in Stellenbosch en omgeving een aantal prominente boeren vermoord. Tijdens een bezoek aan zijn boerderij liet Stefan Smit zien hoe onbekenden de letters RIP op de ramen van zijn terreinauto hadden gekerfd. "Weet u wat dat betekent?", vroeg hij toen.</p><img src="http://feeds.feedburner.com/~r/nosnieuwsbuitenland/~4/KWFcpUJFMrM" height="1" width="1" alt=""/>
