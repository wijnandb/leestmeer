---
layout: post
title: "Nederland is 'wunderbar'; Duitsland slaat 'EK-alarm'"
date: Sat, 07 Sep 2019 09:40:17 +0200
category: sport
externe_link: "https://nos.nl/l/2300695"
feature_image: "https://nos.nl/data/image/2019/09/07/575597/1008x567.jpg"
---

<p>Het Nederlands elftal kwam vrijdagavond in het gewonnen EK-kwalificatieduel met Duitsland laat op gang, maar boekte uiteindelijk een mooie 2-4 overwinning. En dus zijn de Nederlandse kranten op zaterdag lovend over de prestatie van Oranje.</p>
<p>Zo schrijft het AD: "Oranje draait de zaken na een moeizame eerste helft in Hamburg compleet om. Lef en bravoure leveren een zeer verdiende zege op. Het was een zinderende burenruzie gekleurd door opstootjes, foutjes en meeslepend voetbal. Wunderbar!"</p>
<p>Een hoofdrol was er voor debutant Donyell Malen. De PSV'er tekende tien minuten voor tijd voor de 2-3. "Een droomdebuut", schrijft De Telegraaf. "Oranje had meer inhoud, meer creativiteit en durfde dominant te spelen, waar de Duitsers zich presenteerden als een stel angsthazen."</p>
<p>"De wissel met Malen was goed", aldus de krant. Bondscoach Ronald Koeman krijgt van De Telegraaf dan ook een 7 als rapportcijfer. Beste basisspeler was Georginio Wijnaldum, die een 6,5 krijgt van oud-international Adri van Tiggelen.</p>
<p>Dat er een groot verschil was tussen de eerste en de tweede helft, benadrukt ook de Volkskrant. "Het was alsof opeens een vuur oplaaide, een vuur van voetbal en passie, een vuur dat het stadion vulde voor een meeslepender duel tussen Duitsland en Nederland. Oranje was na rust de machtige winnaar."</p>
<h2>'Tatu, Tah, Tah. Alarm!'</h2>
<p>Waar de Nederlandse kranten lovend zijn, zijn de media in Duitsland een stuk kritischer. "EK-alarm", kopt Bild paniekerig. De grootste krant van Duitsland houdt nu al rekening met een nieuw voetbaldrama. In plaats van een grote stap die 'die Mannschaft' kon zetten richting het EK van volgend jaar, werd het een stap terug en liet het elftal van Joachim Löw zich verrassen door de Nederlanders.</p>
<p>Met name verdediger Jonathan Tah moet het ontgelden. "Tatu, Tah, Tah. Alarm!", is de krant ludiek. "Onze eerste tegenslag in de EK-kwalificatie is voornamelijk te wijten aan Jonathan Tah. De verdediger ziet er niet goed uit bij het eerste tegendoelpunt en het tweede maakt hij zelf. Bovendien kan hij de 2-3 niet voorkomen en verzuimt hij een droompass van Memphis Depay te onderscheppen."</p>
<p>De Süddeutsche Zeitung richt zich vooral op bondscoach Joachim Löw. "Na het debacle van het WK in Rusland krijgt de oefenmeester de nationale ploeg nog niet aan de praat. Hij deed zelfs iets wat de aanvallend ingestelde coach zelden doet; zijn team defensief laten spelen. Tot grote verrassing van de Nederlanders", aldus de krant.</p>
