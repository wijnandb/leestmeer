---
layout: post
title: "Groenewegen en Teunissen hekelen communicatie na chaotische sprint: 'Moet echt beter'"
date: Tue, 09 Jul 2019 18:09:33 +0200
category: sport
externe_link: "https://nos.nl/l/2292765"
feature_image: "https://nos.nl/data/image/2019/07/09/562337/1008x567.jpg"
---

<p>Na de vierde Touretappe waarin Dylan Groenewegen genoegen moest nemen met de vijfde plaats na een chaotische sprint ging het bij zijn ploeg Jumbo-Visma vooral over de communicatie.</p>
<p>"Dat is het codewoord", reageerde een gefrustreerde Mike Teunissen. "We spreken een punt af waar we in positie willen zitten en daar was Dylan nog niet. Dan weet je dat het lastig gaat worden. Dat moet gewoon beter."</p>
<h2>'Ik moet zeggen wat ik wil'</h2>
<p>Groenewegen was op zijn beurt schuldbewust. "Het ging op zich goed, alleen kon ik niet goed duidelijk maken wat ik wilde. We zaten goed met z'n vieren en probeerden een plan te maken. Maar we raakten elkaar kwijt en ik kon de power niet benutten.</p>
<p>"Ik moet ook duidelijk zeggen wat ik wil. Maar ik ben nog niet 100 procent en had de benen niet om het plan uit te voeren", doelde de sprinter op de hinderlijke gevolgen die hij nog ondervindt van zijn valpartij in de eerste etappe.</p>
<p>Bekijk hier de slotfase van de etappe:</p>
<p>"Als hij zich honderd procent voelt en iets beter communiceert weet ik zeker dat we nog goede sprints gaan rijden hier", bleef Teunissen ondanks zijn eerste frustraties over de mislukte sprint in Nancy hoopvol over zijn sprinter.</p>
<p>Teunissen kwam in zijn rol als helper uiteindelijk nog tot een knappe zesde plaats. Dat roept, zeker met de verrassende zege in de eerste etappe nog vers in het geheugen, de vraag op of hij dinsdagmiddag niet voor zijn eigen kansen had moeten gaan.</p>
<p>"Dat was niet de afspraak", was Teunissen echter duidelijk. "Dylan is de snelste sprinter en daar moeten we alles voor doen."</p>
<p>Voor Groenewegen gaat het ondertussen elke dag een beetje beter na zijn val in Brussel, waaraan hij een pijnlijke heup en schaafwonden overhield.</p>
<p>"Ik ben gewoon nog niet 100 procent", aldus de sprinter. "Maar ik herstel wel snel, dus ik hoop dat het beter gaat. Als ik heel ben, weet ik hoe ik ben in de sprint."</p>
<p>"Nu val ik en dat is zuur. Daar reken je ook niet op. Maar vorig jaar kwam ik hier ook doorheen", eindigt de renner positief met de gedachte aan de Tour van vorig jaar, waarin hij na een moeizame start uiteindelijk toch de zevende en achtste etappe won.</p>
<p>Bekijk hier de overige reacties na de vierde etappe</p>
