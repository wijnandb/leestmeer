---
layout: post
title: "Wereldrecordpoging hyperloop-team uit Delft mislukt"
date: Mon, 22 Jul 2019 04:49:15 +0200
category: tech
externe_link: "https://nos.nl/l/2294516"
feature_image: "https://nos.nl/data/image/2019/07/22/565141/1008x567.jpg"
---

<p>39 Delftse studenten zijn er niet in geslaagd het snelheidsrecord voor een hyperloop te breken. Het team Delft Hyperloop wilde een nieuw wereldrecord neerzetten door hun 'vacuümtrein' sneller te laten gaan dan 466 kilometer per uur.</p>
<p>In tests leek hun capsule Atlas 02 de 600 kilometer per uur te kunnen halen, maar de poging tijdens een wedstrijd in de VS mislukte uiteindelijk. De noodremmen sloegen meteen na het vertrek al aan en daardoor bleef de hyperloop steken op 188 kilometer per uur.</p>
<p>Op Twitter laat het team weten trots te zijn, ondanks het mankement:</p>
<p>De studenten van de TU Delft deden mee aan een wedstrijd van SpaceX, het ruimtevaartbedrijf van Elon Musk. Musk, ook bekend van het automerk Tesla, is ervan overtuigd dat mensen over enkele tientallen jaren reizen in hyperloops.</p>
<p>Voor de Hyperloop Pod Competition hadden zich zo'n twintig studententeams aangemeld. Delft en drie andere teams kwamen door de veiligheidskeuringen en mochten daadwerkelijk meedoen. Hun capsules werden door een vacuümbuis van ruim 1 kilometer geschoten.</p>
<p>Het team van de Technische Universiteit München ging er met de overwinning vandoor. Hun capsule bereikte een topsnelheid van 463 kilometer per uur, net geen nieuw record.</p>
<p>Vorig jaar grepen de studenten uit Delft door technische problemen ook naast de overwinning. Delft heeft wel de eerste editie van de wedstrijd gewonnen in 2017.</p>
