---
layout: post
title: "Voetbalsters PSV en Twente winnen ook tweede competitieduel"
date: Fri, 06 Sep 2019 23:55:24 +0200
category: sport
externe_link: "https://nos.nl/l/2300676"
feature_image: "https://nos.nl/data/image/2019/09/06/575569/1008x567.jpg"
---

<p>PSV en FC Twente zijn ook na de tweede speelronde in de eredivisie vrouwen nog zonder puntenverlies. PSV was in eigen huis met ruime cijfers te sterk voor PEC Zwolle (4-0) en FC Twente boekte op bezoek bij ADO Den Haag een benauwde 1-0 zege.</p>
<p>In Eindhoven duurde het lang voordat de eerste treffer viel. Uiteindelijk brak Joëlle Smits pas in de 69ste minuut de ban. Vier minuten later maakte Katja Snoeijs er 2-0 van waarna de wedstrijd gespeeld was. Snoeijs en Aniek Nouwen voerden in de slotfase de score nog verder op.</p>
<p>Fenna Kalma werd voor FC Twente de matchwinner in Den Haag. Na iets meer dan een half uur spelen kopte zij op aangeven van Renate Jansen de enige treffer van de wedstrijd binnen.</p>
<h2>Excelsior Barendrecht pakt punt in slotfase</h2>
<p>De derde wedstrijd die vandaag op het programma stond ging tussen Excelsior Barendrecht en VV Alkmaar. Beide ploegen hadden hun eerste competitiewedstrijd verloren en beide ploegen roken aan de winst. Uiteindelijk werden de punten gedeeld, 3-3.</p>
<p>Chanté Dompig zette de thuisploeg nog op voorsprong in de tweede helft, maar even later trok Kim van Velzen de stand weer gelijk.</p>
<p>Toen aanvalster Samya Hassani een paar minuten voor tijd de 2-3 maakte leek de volle buit naar Alkmaar te gaan, maar Sophie Cobussen sleepte er in blessuretijd alsnog een punt uit voor Excelsior Barendrecht.</p>
<p>Zondag kan Ajax zich bij koplopers PSV en Twente voegen wanneer het thuis wint van sc Heerenveen.</p>
