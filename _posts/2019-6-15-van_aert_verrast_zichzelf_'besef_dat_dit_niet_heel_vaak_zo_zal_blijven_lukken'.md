---
layout: post
title: "Van Aert verrast zichzelf: 'Besef dat dit niet heel vaak zo zal blijven lukken'"
date: Sat, 15 Jun 2019 14:55:33 +0200
categories: 
- sport 
- wielrennen 
externe_link: "https://nos.nl/l/2289165"
feature_image: "https://nos.nl/data/image/2019/06/15/556929/1008x567.jpg"
---

<p>Dat Wout van Aert op de fiets tot grootse dingen in staat is, dat wisten de wielervolgers al lang. Maar dat hij op het hoogste niveau ook een tijdrit en een massasprint kon winnen, deed de meeste kenners toch versteld staan.</p>
<p>In het sterk bezette Critérium du Dauphiné hield Van Aert de eerste dagen huis, zoals hij in het verleden op de veldritfiets deed. "Alles valt hier heel goed samen. Ik besef dat dit niet heel vaak zo zal blijven lukken. Daarom moet ik er nu ook van genieten."</p>
<p>Wat is het geheim? "Ik heb heel goed getraind op hoogte met Stevie (Steven Kruijswijk, red.). Dat was een van de eerste keren dat ik een hoogtestage zo goed kon aanpakken. En blijkbaar ben ik met goede benen teruggekomen."</p>
<p>Van Aert was de grootste verrassing in de Tourselectie van zijn ploeg Jumbo-Visma. Zoals het er nu naar uitziet, heeft de ploegleiding een juiste keuze gemaakt. "In de Sierra Nevada is het idee om de ploeg te wijzigen. Primoz Roglic was toch wel heel moe na de Giro en gaf aan dat hij wat tijd bij de familie wilde doorbrengen. Hij wordt ook papa binnenkort."</p>
<p>Zo ontstond het idee om voorjaarsspecialist Van Aert mee te nemen naar de Tour. "Ik heb daar eerst nog even over nagedacht. Voordat we naar de Dauphiné gingen, hebben we samen de beslissing genomen. Ik ben een denker, dus moest echt wel even nadenken of het niet te snel was. In de ploeg hebben ze me overtuigd dat ik het moet aankunnen."</p>
<p>Op 6 juli staat Van Aert dus aan de start in Brussel, in een ondersteunende rol. "Ik ga proberen de ploeg mee op sleeptouw te nemen in de ploegentijdrit, ik krijg een rol in de sprinttrein en in de overgangsetappes moet ik Steven kunnen helpen."</p>
<p>Van Aert verwacht veel van Kruijswijk, die in de schaduw van Van Aert ook bezig is aan een zeer sterke Dauphiné. "Hij heeft al bewezen dat hij heel ver kan komen", aldus Van Aert. "Hij is geen explosieve aanvaller, maar hij gaat ook nooit stuk. Met een beetje geluk komt hij heel dicht bij het podium."</p>
<p>De klimmer uit Nuenen kan in ieder geval rekenen op de drievoudig wereldkampioen veldrijden. Niet in de minste plaats omdat er sprake lijkt van een klik tussen Van Aert en Kruijswijk. "Steven is een heel rustige gast, perfectionistisch, ambitieus", somt Van Aert op. "Er zijn veel punten waarop we elkaar kunnen vinden."</p>
