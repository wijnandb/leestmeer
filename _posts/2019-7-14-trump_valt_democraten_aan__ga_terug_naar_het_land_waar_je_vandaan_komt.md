---
layout: post
title: "Trump valt Democraten aan:  ga terug naar het land waar je vandaan komt"
date: Sun, 14 Jul 2019 22:57:07 +0200
category: buitenland
externe_link: "http://feeds.nos.nl/~r/nosnieuwsbuitenland/~3/5E77OGNR3AY/2293521"
feature_image: "https://nos.nl/data/image/2019/07/14/563561/1008x567.jpg"
---

<p>President Trump heeft op Twitter Democratische parlementsleden opgeroepen terug te keren naar de "door misdaad geteisterde landen waar ze vandaan komen". Volgens Trump doen ze er goed aan om daar de boel op te bouwen in plaats van in de VS de bevolking te vertellen hoe het land bestuurd moet worden.</p>
<p>De uitlatingen zijn door Democraten veroordeeld als racistisch. Drie van de vier door Trump bedoelde vrouwen zijn in de VS geboren. Een van hen, Alexandria Ocasio-Cortez, zegt dat Trump zich geen voorstelling van de VS kan maken waar zij deel van uitmaken. De in SomaliÃ« geboren Ilhan Omar zegt dat Trump wit nationalisme opstookt, "omdat je boos bent dat mensen als wij in het Congres zitten en tegen jouw met haat gevulde agenda vechten".</p>
<p>De vrouwen worden ook wel 'the squad' genoemd. "Het zijn nieuwkomers, maar ze zijn zeer uitgesproken. Ze zijn meesters in het bespelen van sociale media en hebben dan ook een grote schare volgers", zegt Amerika-correspondent Arjen van der Horst.</p>
<p>De vier krijgen bijval van andere Democratische politici. De Democratische voorzitter van het Huis van Afgevaardigden, Nancy Pelosi, zegt dat Trump terug wil naar een "wit Amerika".</p>
<p>Van der Horst: "Hier horen we de hele luide echo van de birther-theorie, de racistische samenzweringstheorie waar Trump een belangrijke drijvende kracht achter was." De birther-beweging beweert dat de voormalig president Barack Obama geen geboren Amerikaan is en om die reden geen president van de Verenigde Staten mocht worden. </p>
<h2>Uitzettingen</h2>
<p>Trump schreef op Twitter ook dat de Democraten maar moeten terugkomen nadat ze de problemen in die landen hebben opgelost, om te laten zien hoe het moet. "Deze landen hebben jullie hulp hard nodig, jullie kunnen niet snel genoeg vertrekken. Ik weet zeker dat Nancy Pelosi zeer bereidwillig is om snel gratis reizen te regelen."</p>
<p>Trump komt met zijn tweets op het moment dat zijn immigratiebeleid ernstig wordt bekritiseerd. Zelfs vicepresident Pence zei gisteren dat de situatie in detentiecentra voor opgepakte illegalen onhoudbaar is geworden.</p>
<p>Vandaag maakten immigratieautoriteiten bekend dat in steden in het hele land zo'n 2000 migranten worden opgepakt om te worden uitgezet. In totaal hangt een miljoen migranten uitzetting boven het hoofd.</p><img src="http://feeds.feedburner.com/~r/nosnieuwsbuitenland/~4/5E77OGNR3AY" height="1" width="1" alt=""/>
