---
layout: post
title: "Arndt snelste vluchter in achtste etappe Vuelta, Edet nieuwe leider"
date: Sat, 31 Aug 2019 17:16:10 +0200
categories: 
- sport 
- wielrennen 
externe_link: "https://nos.nl/l/2299751"
feature_image: "https://nos.nl/data/image/2019/08/31/573916/1008x567.jpg"
---

<p>De achtste etappe in de Vuelta a España is gewonnen door Nikias Arndt. In een regenachtig Catalonië bleef een 21-koppige vluchtersgroep uit de greep van het peloton, waarna de Duitser de snelste aanvaller bleek.</p>
<p>Miguel Ángel López verloor voor de derde keer in deze Ronde van Spanje zijn rode leiderstrui. Ondanks dat zijn team Astana de gehele dag op kop van het peloton reed, verspeelde de Colombiaan te veel tijd op de best geklasseerde vluchter van de dag, Nicolas Edet.</p>
<h2>Catalaanse buien</h2>
<p>Na een half uur koers en vele aanvalspogingen kregen 21 renners een vrijgeleide van het peloton. Martijn Tusveld (Team Sunweb) was de enige Nederlander tussen de vluchters.</p>
<p>Achter het 21-tal controleerde Astana het peloton. Dat deed de Kazachse ploeg voor klassementsleider López, om het gat met de best geklasseerde renner in de kopgroep Nicolas Edet (+6.24), binnen de perken te houden.</p>
<p>De aanvallers begonnen aan de enige klim van de dag, de Puerto de Montserrat, met ruim vijf minuten voorsprong. Op de berg kwam de regen met bakken uit de lucht en dat gaf de durfallen onder de vluchters alle mogelijkheden om in de afdaling een verschil te maken.</p>
<h2>Tusveld durft wel</h2>
<p>De Spanjaard Fernando Barceló, de Portugees Ruben Guerreiro en onze landgenoot Tusveld hadden de meeste lef in die afzink en die drie sloegen dan ook een gaatje met hun medevluchters. Op 3,5 kilometer van de meet leken alle koplopers weer bij elkaar te komen, waarna een sterk ogende Tusveld het probeerde.</p>
<p>Achter hem viel het even stil, maar de Nederlander zag zijn kans op de dagzege verdwijnen toen hij onderuit gleed op een gladde Catalaanse rotonde.</p>
<h2>Ploeggenoot Tusveld wint</h2>
<p>Ondanks enkele aanvallen, bleef de kopgroep tot de laatste honderden meters bij elkaar en werd de dagzege betwist in een sprint. Daarin bleek Nikias Arndt, teamgenoot van Tusveld, veruit de snelste.</p>
<p>Het peloton, met daarin klassementsleider López, kwam na 9.24 minuten over de streep. Daardoor is Edet, die zelf als elfde eindigde, de nieuwe leider in de Ronde van Spanje. Zijn voorsprong op nummer twee Dylan Teuns is 2.21.</p>
<p>Het is de derde keer deze Ronde van Spanje dat López zijn rode leiderstrui verliest. Edet, die in 2013 het bergklassement in de Vuelta won, reed nog nooit in een leiderstrui in een grote ronde.</p>
