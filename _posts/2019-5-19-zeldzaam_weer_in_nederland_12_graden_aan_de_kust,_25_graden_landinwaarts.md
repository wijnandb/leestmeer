---
layout: post
title: "Zeldzaam weer in Nederland: 12 graden aan de kust, 25 graden landinwaarts"
date: Sun, 19 May 2019 16:26:23 +0200
category: binnenland
externe_link: "http://feeds.nos.nl/~r/nosnieuwsbinnenland/~3/9fkmdPr96ls/2285416"
feature_image: "https://nos.nl/data/image/2019/05/19/551178/1008x567.jpg"
---

<p>Wie vandaag hoopte op een zonnige stranddag, kwam wat bedrogen uit. Aan de kust was het bewolkt en met maar zo'n 12 graden behoorlijk koud. Het was een groot verschil met het weer landinwaarts: daar was het juist erg zonnig en werden temperaturen van lokaal 25 graden gemeten.</p>
<p>"De oorzaak voor de grote temperatuurverschillen is een combinatie van relatief vochtige lucht, het koude water van de Noordzee van slechts 11 Ã  12 graden, wind van zee en de krachtige zon", zegt weerman Gerrit Hiemstra.</p>
<p>Door het koude zeewater ontstaat er boven zee gemakkelijk bewolking en mist. "En met de noord- tot noordwestenwind drijft die bewolking naar het land, dit wordt in het westen van het land ook wel 'zeevlam' genoemd. In het binnenland zorgt de krachtige zon ervoor dat de mist en bewolking oplossen of niet ontstaan en het er tegelijkertijd lekker warm is", zegt Hiemstra.</p>
<h2>Zeldzaam</h2>
<p>De grote temperatuursverschillen in Nederland zijn tamelijk zeldzaam. Het komt in ons land niet vaak voor dat er verschillen zijn van meer dan 10 graden, laat staan 13 graden zoals vandaag het geval was .</p>
<p>Naast het warme weer landinwaarts en de kou aan zee, zijn er op veel plaatsen in Nederland ook onweersbuien. Die kunnen plaatselijk veel regen veroorzaken en verplaatsen zich langzaam.</p>
<p>"De combinatie van weersverschijnselen helpt mee om de buien extra kracht te geven. Aan zee staat een noordelijke tot noordwestelijke wind, in het binnenland een oostelijke tot noordoostelijke wind", zegt Hiemstra.</p>
<p>"Op de plek waar de luchtstromen elkaar ontmoeten, wordt de lucht min of meer gedwongen om op te stijgen en dat helpt om de buien te laten groeien. Dit noemen we in de meteorologie 'convergentie' en zo'n buienlijn heet dan ook een 'convergentielijn'."</p>
<p>Zo was de situatie om 17.00 uur:</p>
<p>Ook morgen zal er nog een behoorlijk groot verschil zijn in temperatuur. Hiemstra verwacht wel dat het gebied met kou wat groter zal zijn en het landinwaarts niet meer zo warm zal worden. De temperatuur zal morgen tussen de 12 en 22 graden liggen.</p><img src="http://feeds.feedburner.com/~r/nosnieuwsbinnenland/~4/9fkmdPr96ls" height="1" width="1" alt=""/>
