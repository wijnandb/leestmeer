---
layout: post
title: "Keys en Barty winnen en treffen elkaar in kwartfinales Roland Garros"
date: Mon, 03 Jun 2019 13:15:07 +0200
category: sport
externe_link: "https://nos.nl/l/2287433"
feature_image: "https://nos.nl/data/image/2019/06/03/554373/1008x567.jpg"
---

<p>Madison Keys en Ashleigh Barty hebben zich op Roland Garros geplaatst voor de kwartfinales. Daarin spelen de Amerikaanse nummer veertien van de plaatsingslijst en de Australische nummer acht van de plaatsingslijst tegen elkaar.</p>
<p>Keys, die vorig jaar de halve finales haalde in Parijs, versloeg de Tsjechische Katerina Siniaková met 6-2, 6-4. De 23-jarige Siniakova had outsider Maria Sakkari en Naomi Osaka, de nummer een van de wereld, al verslagen, maar een nieuwe verrassing zat er nooit echt in.</p>
<p>Keys serveerde simpelweg te goed, vooral ook bij de zeven breekkansen die Siniaková kreeg. En op de machtige forehands van Keys had ze zelden een antwoord. Louter op vechtlust bleef ze nog wel lang in het spoor van de Amerikaanse.</p>
<h2>Barty in drie sets langs Serena-bedwingster</h2>
<p>Barty bereikte de laatste acht ten koste van Sofia Kenin. De Australische wees de Amerikaanse, die een ronde eerder Serena Williams had uitgeschakeld, met 6-3, 3-6, 6-0 terug.</p>
<p>Barty kreeg na twintig minuten al een setpunt. Kenin, tot dan toe te onrustig en te gehaast, stelde het vonnis met een break nog even uit. De set ging dan wel verloren voor Kenin maar de break had vertrouwen gegeven, zo bleek.</p>
<p>Ineens dicteerde Kenin het spel: er kwam meer lengte in haar slagen en ze reeg de backhandwinners aaneen. Maar in de derde set lukte ineens niets meer bij de Amerikaanse en bij Barty bijna alles.</p>
