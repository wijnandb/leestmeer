---
layout: post
title: "'Spoorspattingen' en pootjebadende koeien: tropische hitte in Nederland"
date: Tue, 25 Jun 2019 15:20:40 +0200
category: nieuws
externe_link: "https://nos.nl/l/2290626"
feature_image: "https://nos.nl/data/image/2019/06/25/559126/1008x567.jpg"
---

<p>Dat het vandaag tropisch warm is, zal je niet ontgaan zijn. Het kan op sommige plekken 36 graden worden. En jawel, daarmee is vandaag wederom een warmterecord gebroken. Sinds de metingen begonnen, is het nooit eerder zo warm geweest op 25 juni.</p>
<p>Door het hele land zijn daarom voorzorgsmaatregelen genomen.</p>
<h2>Hitte op het spoor</h2>
<p>ProRail is vandaag druk met het beperken van ; spoorspattingen'. Doordat spoorstaven in de zon temperaturen bereiken van zeker 70 graden kunnen ze uitzetten, klem komen te zitten en dan gaan knikken, vertelt een woordvoerder van ProRail. Het spoor wordt daarom op dagen als deze extra goed in de gaten gehouden. Dat doet het personeel in de brandende hitte.</p>
<p>Elders worden andere maatregelen genomen, zodat werknemers het juist minder warm hebben. Deze vuilnismannen in Eersel begonnen hun dag bijvoorbeeld al om 05.00 uur om de hitte voor te zijn:</p>
<p>Niet alleen op het spoor kunnen problemen ontstaan door de hitte. In Rotterdam worden bruggen nat gehouden om te voorkomen dat de stalen constructies te veel uitzetten door de warmte en daardoor klem komen te zitten.</p>
<p>Deze gemeentemedewerker heeft er zichtbaar plezier in:</p>
<p>Deze dag staat dus in het teken van verhitte sporen en bruggen, maar ook van een verhitte discussie: het ministerie van Sociale Zaken deelde op Twitter een roklengte-advies.</p>
<p>Volgens het advies is het voor vrouwen "zeker niet verplicht om een panty te dragen, als de roklengte maar samenhangt met de conditie van de benen". Als de rok op de knie valt, dan vinden we (verzorgde) blote benen geen probleem, aldus het ministerie.</p>
<p>De tweet levert een stroom van kritische reacties op van mensen die vinden dat het ministerie zich beter bezig kan houden met gelijke behandeling en het aanpakken van discriminatie op de werkvloer.</p>
<p>Terecht, vindt het ministerie ondertussen ook. "We gaan ons weer richten op gezond en veilig werken. #zonnesteek"</p>
<h2>Ook eikenprocessierups zoekt verkoeling</h2>
<p>Ondertussen hebben niet alleen mensen en de infrastructuur het ontzettend heet. Ook eikenprocessierupsen zijn op zoek naar verkoeling. Niet in, maar onder bomen. Extra oppassen dus. Niet alleen voor jezelf, maar ook voor je hond. De haren van de rupsen kunnen flinke irritaties en zelfs blaren veroorzaken.</p>
<p>Silvia Hellingman van het Wageningse kenniscentrum eikenprocessierups vertelt aan De Gelderlander dat er veel meldingen binnenkomen van overlast door de rups. "De rupsen gaan door de warmte vaak aan de voet van de boom zitten. Hapt je hond erin, dan heb je een groot probleem. Honden kunnen door de brandharen in hun ogen ook blind worden."</p>
<p>Het advies: niet in de buurt van eikenbomen gaan zonnebaden of wandelen.</p>
<h2>Gevaarlijk zwemmen</h2>
<p>Bij de zandafgraving in de Randwijkse Waarden bij Heteren moeten moeten mensen die daar verkoeling zoeken ook oppassen. De eigenaar van het grondstoffenbedrijf waarschuwde bij Omroep Gelderland dat zwemmen bij de afgraving levensgevaarlijk is.</p>
<p>Het bedrijf maakt gebruik van een zandzuiger, waardoor zwemmers meegesleurd kunnen worden. Ook is er continu instortingsgevaar, aldus de eigenaar. Hij verwijst recreanten naar het zwemgedeelte achter de omheining, ver weg van de zandzuiger en de verwerkingsinstallatie.</p>
<p>Ook deze koeien zoeken verkoeling in het water. "Zouden ze nog terug kunnen?", vraagt fotograaf Joop Hagestein zich af. Hij spotte de koeien in de Bergsche Maas, in de buurt van Drongelen.</p>
<p>Waar kun je het best vertoeven bij deze tropische temperaturen? Veel mensen kwamen tot hetzelfde antwoord: het strand. Layla Wijsmuller trof vroeg in de ochtend al volle stranden aan bij Bloemendaal aan Zee.</p>
<p>Niet alleen in Nederland is het warm: een groot deel van Europa kampt met een hittegolf. In de Italiaanse regio Toscane en in het zuidwesten van Duitsland kan morgen de 40 graden worden aangetikt.</p>
<p>De temperaturen in Duitsland, Italië en ook Frankrijk zijn veel hoger dan normaal. In Frankrijk en Italië wordt met zorg gekeken naar de piek van de hittegolf die daar donderdag en vrijdag is. Gevreesd wordt dat het nog heter wordt dan de hittegolf in de zomer van 2003. Toen vielen er alleen al in Frankrijk bijna 15.000 dodelijke slachtoffers.</p>
