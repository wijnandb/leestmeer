---
layout: post
title: "Haalt Barcelona na Griezmann ook Neymar? 'Anders pakt Real hem'"
date: Mon, 15 Jul 2019 05:59:38 +0200
category: sport
externe_link: "https://nos.nl/l/2293535"
feature_image: "https://nos.nl/data/image/2019/07/15/563577/1008x567.jpg"
---

<p>Met de transfer van Antoine Griezmann naar FC Barcelona zou je kunnen denken dat de Catalanen de selectie rond hebben, maar het kan ook pas het begin zijn van het echte vuurwerk.</p>
<p>"Je zou denken dat de komst van Neymar nu geen prioriteit meer heeft", zegt Edwin Winkels, als correspondent werkzaam in Spanje. "Maar anders pakt Real Madrid hem misschien wel. En dat zal Barcelona ook niet zomaar laten gebeuren. Dat kan de soap van de zomer worden."</p>
<p>Neymar mag weg bij Paris Saint-Germain, mits het juiste bedrag wordt geboden. En Lionel Messi ziet hem bovendien graag terug bij Barcelona, na eerder al vier mooie jaren samen (2013-2017).</p>
<p>"Dan zal Griezmann wel naar het middenveld zakken", denkt Winkels. "Ook Messi kan daar eventueel spelen."</p>
<h2>120 + 80 miljoen</h2>
<p>Maar intussen is ook het laatste woord nog niet gewisseld over Griezmann, die het hele project zou kunnen dwarsbomen. Zijn voormalige club Atlético Madrid eist namelijk nog eens tachtig miljoen euro voor de Fransman.</p>
<p>Vóór 1 juli was de vastgestelde transfersom namelijk nog 200 miljoen euro, tegenover de 120 miljoen die Barcelona eind vorige week overmaakte aan de Madrilenen. "Atlético zegt bewijzen te hebben dat in november de eerste contacten werden gelegd tussen Griezmann en Barcelona en dat beide partijen al in maart tot een akkoord kwamen."</p>
<p>Barcelona-voorzitter Josep Bartomeu ontkent die claim overigens, volgens Bartomeu benaderde de club Griezmann pas nadat die had bekendgemaakt Atlético te gaan verlaten.</p>
<p>Je zou bijna vergeten dat Frenkie de Jong ook nog als grote zomeraankoop werd gepresenteerd.</p>
<p>"De Jong heeft als groot voordeel dat hij zelf de hele voorbereiding in alle rust kan meedraaien. Messi is gecharmeerd van hem, Griezmann noemde hem de beste tegen wie hij ooit gespeeld heeft. Ook het vertrouwen heeft hij dus wel", aldus Winkels.</p>
<p>Maar echt gelukkig was Barcelona de laatste jaren toch niet op de markt. Na het vertrek van Andoni Zubizarreta als technische man in 2015 wisselden nieuwe hoofdverantwoordelijken zich in rap tempo af.</p>
<h2>Waar blijft de eigen jeugd?</h2>
<p>Barcelona verliest zijn gezicht, zo luidt de kritiek. Er breken geen jeugdspelers meer door. Spanje won onlangs het EK onder 21 zonder één speler van de Catalanen in de selectie.</p>
<p>"Onder Pep Guardiola was er een bloeiperiode met een grote rol voor de eigen jeugd. Die krijgt nu geen kansen meer door de vele aankopen", zegt Winkels. "Van de eigen jongens komen alleen Sergio Busquets, Sergi Roberto, Jordi Alba en Gerard Piqué nog aan de bak." Om er vervolgens aan toe te voegen: "Maar dat geeft in principe niet, het gaat om het winnen."</p>
<p>De laatste twee seizoenen werd Barcelona immers onbedreigd kampioen van Spanje. "Ze willen zich uiteraard in het gevecht mengen om de Champions League weer eens te winnen. Daarbij gokken ze op een paar goede aankopen."</p>
<p>Hoe sterk de selectie van de Catalanen ook lijkt te worden, bestuurlijk is de boel nog lang niet op orde. Ook al werd er sinds Louis van Gaal in 2003 geen trainer meer ontslagen, onlangs stapte wel vicevoorzitter Jordi Mestre op en diende technisch directeur Pep Segura zijn ontslag in.</p>
<p>Dat neemt niet weg dat de handel onverstoord verdergaat, waarbij Barcelona de miskopen van twee jaar geleden - Philippe Coutinho (130 miljoen) en Ousmane Dembélé (112 miljoen) - probeert te slijten. "Er is wel wat interesse voor deze spelers", weet Winkels.</p>
<p>Het kan volgens hem nog een lange transferzomer worden. "Barcelona heeft met Griezmann weer een belangrijke aankoop gedaan en heeft ook de tijd. Het kan de ontwikkelingen rustig afwachten." En dus ook nog vol inzetten op Neymar, al is het maar om Real Madrid te dwarsbomen. </p>
