---
layout: post
title: "Schiphol en ov-bonden weer in gesprek, kort geding tijdje geschorst"
date: Sun, 26 May 2019 10:41:56 +0200
category: nieuws
externe_link: "https://nos.nl/l/2286349"
feature_image: "https://nos.nl/data/image/2018/07/30/490319/1008x567.jpg"
---

<p>Schiphol, NS en de vakbonden zijn opnieuw in overleg om dinsdag toch treinverkeer van en naar het vliegveld mogelijk te maken. Een kort geding dat Schiphol en de gemeente Haarlemmermeer hadden aangespannen, is daarom met enige tijd uitgesteld.</p>
<p>De zaak zou eigenlijk om 10.00 uur beginnen, maar alle partijen vroegen om een schorsing. De rechter ging daarmee akkoord en stelde voor dat hij zelf bij het overleg aanwezig is.</p>
<p>Als de partijen er onderling niet uitkomen, gaat het geding vanmiddag alsnog van start. De rechter liet doorschemeren dat hij vandaag tijd genoeg heeft voor de zaak. "Ik heb de hele zondag leeg geveegd voor dit akkefietje."</p>
<p>De onderhandelingen en de rechtszaak vinden plaats op Schiphol zelf omdat de rechtbanken op zondag dicht zijn.</p>
<h2>Chaos verwacht</h2>
<p>Machinisten, conducteurs en buschauffeurs zijn van plan om dinsdag te staken voor een beter pensioen. Daardoor rijden er landelijk geen treinen en blijven op veel plaatsen ook de streekbussen stilstaan.</p>
<p>Schiphol vindt de staking onverantwoord omdat dagelijks tienduizenden mensen op Schiphol aankomen die de luchthaven weer moeten verlaten. De luchthaven vreest een chaos en krijgt steun van de gemeente Haarlemmermeer.</p>
