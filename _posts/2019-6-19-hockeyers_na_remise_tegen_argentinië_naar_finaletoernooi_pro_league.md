---
layout: post
title: "Hockeyers na remise tegen Argentinië naar finaletoernooi Pro League"
date: Wed, 19 Jun 2019 23:35:52 +0200
category: sport
externe_link: "https://nos.nl/l/2289779"
feature_image: "https://nos.nl/data/image/2019/06/19/557766/1008x567.jpg"
---

<p>De Nederlandse hockeyers hebben zich geplaatst voor het finaletoernooi van de Pro League. De 2-2 tegen olympisch kampioen Argentinië volstond. Dat de shoot-outs verloren gingen, deerde Oranje niet.</p>
<p>Onweer en een wolkbreuk zorgden ervoor dat de wedstrijd anderhalf uur later begon dan gepland. Het trouwe publiek in Utrecht moest vervolgens ruim een kwartier wachten op de eerste goal: Mirco Pruyser tipte een pass van Diede van Puffelen binnen.</p>
<h2>Billenknijpen</h2>
<p>Niet veel later maakte Argentinië gelijk via een snoeiharde strafcorner van Leandro Tolini. Na weer een veldgoal van Pruyser, nu op aangeven van Bjorn Kellerman, en een tip-in van Agustin Mazzilli werd het even billenknijpen. Oranje bleef echter een nederlaag in reguliere tijd bespaard.</p>
<p>Door missers van Jonas de Geus en Seve van Ass in de shoot-outs gingen de Argentijnen, die slechts één keer faalden, er met het bonuspunt vandoor.</p>
<p>Ook voor de Zuid-Amerikanen, die zondag bij België op bezoek gaan, lonkt nog de zogenaamde Grand Final, eind deze maand in Amsterdam. De Belgen en Australië zijn net als Nederland al geplaatst voor het eindtoernooi. </p>
