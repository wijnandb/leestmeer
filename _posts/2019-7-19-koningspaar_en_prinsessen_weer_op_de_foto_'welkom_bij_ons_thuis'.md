---
layout: post
title: "Koningspaar en prinsessen weer op de foto: 'Welkom bij ons thuis'"
date: Fri, 19 Jul 2019 14:32:40 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/WPcKocRrQrg/2294169"
feature_image: "https://nos.nl/data/image/2019/07/19/564570/1008x567.jpg"
---

<p>Koning Willem-Alexander, koningin Máxima en de prinsessen Amalia, Alexia en Ariane zijn in zomerse outfits op de foto gegaan in de tuin van Paleis Huis ten Bosch. Cameraploegen en fotografen uit binnen- en buitenland hadden zich daar verzameld voor de jaarlijkse fotosessie aan het begin van de zomervakantie.</p>
<p>Het ging er ontspannen aan toe:</p>
<p>Het was voor het eerst dat de koning en zijn gezin uitgebreid op de foto gingen bij hun nieuwe thuis. De familie verhuisde in januari van de Eikenhorst in Wassenaar naar Huis ten Bosch, het Haagse paleis waar prinses Beatrix tot 2014 woonde en dat daarna grondig is gerenoveerd.</p>
<p>"We hebben hier een heel echt thuis kunnen maken", zei Willem-Alexander over Huis ten Bosch. "En daarom zeg ik: welkom bij ons thuis."</p>
<p>Swipe door de foto's om meer te zien van de fotosessie:</p>
<p>Voor de fotosessie nam prinses Ariane afscheid van haar basisschool, de Bloemcampschool in Wassenaar. Die school werd eerder ook door Amalia en Alexia bezocht. Op Instagram deelde het Koninklijk Huis een foto van het afscheid:</p>
<p>Bij een gesprek met journalisten zei het koningspaar dat Ariane zich verheugt op de middelbare school. Ze gaat net als haar zussen naar Christelijk Gymnasium Sorghvliet in Den Haag.</p>
<p>Gevraagd naar de schoolresultaten van hun kinderen, zei Willem-Alexander: "Hier staan twee heel trotse ouders, die heel mooie eindlijsten hebben gezien." Wat de sterke en minder sterke vakken van de prinsessen zijn, lieten ze in het midden.</p>
<h2>Kroonprins Saudi-Arabië</h2>
<p>In het gesprek kwam ook opnieuw de ontmoeting ter sprake van Máxima met kroonprins Mohammed van Saudi-Arabië, die verantwoordelijk wordt gehouden voor de moord op de Saudische journalist Jamal Khashoggi. De ontmoeting leidde vorige maand tot kritiek.</p>
<p>Máxima benadrukte dat ze met Mohammed bin Salman sprak als gezant van de Verenigde Naties voor inclusieve financiering. Koning Willem-Alexander voegde daaraan toe dat de ontmoeting van tevoren goed was doorgenomen en dat in de Tweede Kamer verantwoording is afgelegd.</p>
<p>Volgens de koning was de foto die bij die ontmoeting werd genomen, geen verrassing:</p>
<h2>Mediacode</h2>
<p>Het persmoment aan het begin van de zomervakantie is een traditie, net als de sessie tijdens de jaarlijkse skivakantie in Lech. Het is de bedoeling dat het gezin buiten deze officiële momenten door fotografen met rust wordt gelaten. Media die zich niet aan de zogenoemde mediacode houden, kunnen door de Rijksvoorlichtingsdienst worden geweerd bij persmomenten.</p>
<p>Gevraagd naar foto's van het gezin die op sociale media verschijnen, antwoordde de koning dat bij zulke foto's geen sprake is van winstbejag. "Het commerciële wordt er dan uitgehaald", zei hij. Tot slot wenste hij de aanwezige pers een mooie zomervakantie. "En zoals altijd: tot daarna pas ziens. En niet tijdens."</p><img src="http://feeds.feedburner.com/~r/nosnieuwskoningshuis/~4/WPcKocRrQrg" height="1" width="1" alt=""/>
