---
layout: post
title: "Surinaamse politie jaagt op Nederlander die voetganger doodreed"
date: Tue, 10 Sep 2019 17:58:07 +0200
category: binnenland
externe_link: "https://www.telegraaf.nl/nieuws/1340199129/surinaamse-politie-jaagt-op-nederlander-die-voetganger-doodreed"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d9686420-d3e3-11e9-8f10-02d1dbdc35d1.jpg"
---

<p class="intro">De politie in Suriname jaagt op een Nederlandse automobilist, die vorig jaar in een buitenwijk van Paramaribo een voetganger doodreed en daarna als een dief in de nacht het land uit vluchtte.</p> <p>Volgens de Surinaamse politie en het openbaar ministerie gaat het om de Nederlander Remi van der V., die op 17 april 2018 John Struiken aanreed. Justitie heeft in Suriname nu een landelijk opsporingsbericht met foto en signalement van Van der V. verspreid.</p><p>John Struiken stond de bewuste avond in de berm van een doorgaande weg in het district Wanica te plassen, toen hij plotseling door een bestelbusje werd geschept.</p><p>Het slachtoffer vloog meters door de lucht en kwam een stuk verder neer. Struiken overleed korte tijd later. Zonder zich om het slachtoffer te bekommeren, ging de bestuurder er in de bestelbus vandoor. Politieonderzoek wees uit dat Remi van der V. de vermoedelijke bestuurder is.</p><p>De Nederlander reed naar huis, pakte zijn spullen en vluchtte volgens de Surinaamse politie dezelfde avond via de jungle naar buurland Frans Guyana. Vanuit hoofdstad Cayenne nam Van der V. een vlucht naar Parijs en reisde van daaruit door naar Nederland. Sindsdien houdt hij zich ons land schuil voor de Surinaamse justitie.</p><p>Op verzoek van Nederlandse nabestaanden van Struiken boog Telegraaf-misdaadjournalist John van den Heuvel zich afgelopen maanden over de zaak. Hij ontdekte de huidige verblijfplaats van Van der V., waarna op een locatie in Zwolle een heftige confrontatie plaatsvond tussen de broer van het slachtoffer en de verdachte Remi van der V. Beelden zijn te zien op deze site en vanavond in een uitzending van Dossier Van den Heuvel (RTL4, 21.30 uur).</p><p>Politiewoordvoerder Humprey Naarden van de politie in Paramaribo bevestigt dat Remi van der V. nog altijd wordt verdacht van doorrijden na een aanrijding en het achterlaten van een hulpeloos slachtoffer. Omdat Nederland geen eigen onderdanen uitlevert overweegt het OM in Suriname bij verstek te berechten en hem internationaal te laten signaleren via Interpol.</p>
