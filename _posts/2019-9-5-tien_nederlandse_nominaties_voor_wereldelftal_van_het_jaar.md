---
layout: post
title: "Tien Nederlandse nominaties voor Wereldelftal van het Jaar"
date: Thu, 05 Sep 2019 13:55:27 +0200
category: sport
externe_link: "https://nos.nl/l/2300441"
feature_image: "https://nos.nl/data/image/2019/09/05/575124/1008x567.jpg"
---

<p>Maar liefst zeven speelsters van het Nederlands vrouwenelftal zijn genomineerd voor het FIFA/FIFPro Elftal van het Jaar.</p>
<p>Het is voor het eerst dat de internationale spelersvakbond FIFPro samen met de wereldvoetbalbond FIFA een selectie van voetbalsters heeft samengesteld waaruit later het wereldelftal zal worden gekozen.</p>
<p>De zeven van Oranje die in aanmerking komen voor een uitverkiezing zijn keepster Sari van Veenendaal, verdedigster Stefanie van der Gragt, middenveldsters Jackie Groenen, Sherida Spitse en Daniëlle van de Donk en de aanvalsters Lieke Martens en Vivianne Miedema.</p>
<p>In totaal zijn er 55 speelsters genomineerd waarbij wereldkampioen Verenigde Staten de hofleverancier is met 14 speelsters. Engeland en WK-finalist Nederland volgen beide met 7 genomineerden op gepaste afstand.</p>
<p>De lijst van 55 namen is tot stand gekomen na een enquête onder duizenden professionele voetbalsters die ieder een favoriete keepster, vier verdedigsters, drie middenveldsters en drie aanvalsters mochten kiezen.</p>
<h2>De Ligt, De Jong en Van Dijk</h2>
<p>Hetzelfde principe gold bij de verkiezing tot Elftal van het Jaar bij de mannen. Ook daar is een voorlopige lijst van 55 namen geformeerd. Matthijs de Ligt, Frenkie de Jong en Virgil van Dijk zijn daar de enige Nederlanders op de lijst.</p>
<p>Het FIFA/FIFPro Elftal van het Jaar bij zowel de vrouwen als de mannen wordt bekendgemaakt tijdens het FIFA-gala op maandag 23 september. Dan wordt onder andere ook de prijs voor Wereldvoetballer van het Jaar uitgereikt aan Lionel Messi, Cristiano Ronaldo of Van Dijk.</p>
