---
layout: post
title: "Spanje en Polen hard op weg naar EK, record voor Lewandowski"
date: Mon, 10 Jun 2019 22:45:57 +0200
category: sport
externe_link: "https://nos.nl/l/2288484"
feature_image: "https://nos.nl/data/image/2019/06/10/555973/1008x567.jpg"
---

<p>Spanje heeft uitstekende zaken gedaan in de EK-kwalificatie. In het eigen Estadio Santiago Bernabéu brak Real Madrid-verdediger Sergio Ramos na rust de ban tegen achtervolger Zweden (3-0).</p>
<p>De Spanjaarden hadden voor rust aan de scheidsrechter hun grootste tegenstander. Jordi Alba kreeg geel voor een vergrijp van niks en een goal van Rodrigo werd ten onrechte afgekeurd. Daniel Parejo (schot) en Sergio Ramos (omhaal) hadden daarnaast geen succes met hun verwoede pogingen.</p>
<p>Zonder VAR constateerde arbiter William Collum wel dat de bal na een uur op de stip moest na een handsbal, waarna Ramos hard en laag binnenschoot. Invaller Álvaro Morata versierde vlak voor tijd nog een penalty, die hij zelf koelbloedig benutte. Mikel Oyarzabal bepaalde de eindstand met een geplaatst schot.</p>
<p>AZ-spits Bjørn Johnsen miste in dezelfde groep F namens Noorwegen voor leeg doel tegen Faeröer, maar maakte zijn misser goed met twee rake kopballen na rust (0-2), waardoor de Noren nu Zweden weer in het vizier hebben in de strijd om een plek op de eindronde.</p>
<h2>Record Lewandowski</h2>
<p>In Warschau stond de avond in het teken van Robert Lewandowski, die zich nu samen met Jakub Blaszczykowski gedeeld recordinternational van Polen mag noemen met 106 interlands achter zijn naam.</p>
<p>De jubilaris en topscorer aller tijden van Polen luisterde de avond op met een benutte penalty tegen Israël, zijn 57ste goal alweer voor zijn land.</p>
<p>Krzysztof Piatek had voor rust vanaf rechts al voor de 1-0 gezorgd met een droge knal in de korte hoek, Kamil Grosicki zorgde voor de 3-0 met een soortgelijke knal vanaf de linkerflank.</p>
<p>Damian Kadzior profiteerde vlak voor tijd nog van een mislukte uittrap (4-0) namens de trotse koploper in groep G.</p>
<h2>Dolberg op schot</h2>
<p>Ajacied Kasper Dolberg kreeg bij Denemarken de voorkeur in de spits boven Feyenoorder Nicolai Jørgensen en was tweemaal van dichtbij trefzeker tegen Georgië (5-1).</p>
<p>Hoewel de eindstand anders doet vermoeden, kwamen de Denen nooit echt op stoom. Tekenend was de penalty van Christian Eriksen die via de handen van de keeper en de binnenkant van de paal maar net in het doel verdween.</p>
<p>Denemarken is door de overwinning in groep D weer serieus in de race om een EK-ticket. Dat geldt ook voor Servië, dat aan de hand van Dusan Tadic Litouwen in groep B met ruime cijfers klopte (4-1).</p>
<h2>Hoofdrol Rashica bij zege Kosovo</h2>
<p>De spectaculairste wedstrijd van de avond werd gespeeld in Sofia, waar Bulgarije Kosovo ontving. Milot Rashica (oud-Vitesse) zette Kosovo op 1-0, maar de Bulgaren kwamen terug tot 2-1.</p>
<p>In de slotfase draaide het duel nogmaals en diep in blessuretijd gaf Rashica de voorzet waaruit Elbasan Rashani de 3-2 liet aantekenen.</p>
<p>Het was de eerste overwinning van Kosovo, dat sinds 2016 is opgenomen in de FIFA-familie, in een officiële kwalificatie-interland. In de kwalificatiereeks voor het WK in 2018 gingen alle interlands verloren, behalve de eerste; tegen Finland werd het destijds 1-1.</p>
<p>Sinds het einde van die kwalificatiereeks verloor Kosovo trouwens geen duel meer.</p>
