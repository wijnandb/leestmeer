---
layout: post
title: "'Ja, Bertens is favoriet, maar Roland Garros win je niet zomaar'"
date: Sun, 26 May 2019 10:44:07 +0200
category: sport
externe_link: "https://nos.nl/l/2286350"
feature_image: "https://nos.nl/data/image/2019/05/26/552581/1008x567.jpg"
---

<p>We moeten terug naar de jaren 90 om een Nederlander te vinden die zich tot de favorieten mag rekenen op een grandslamtoernooi. Destijds was het Richard Krajicek die zich met de mondiale elite kon meten. Nu, ruim twintig jaar later, kan Nederland weer verwachtingsvol naar het tennis kijken, want Kiki Bertens geldt op Roland Garros als een van de belangrijkste kandidaten voor de eindzege.</p>
<p>Een complimenteuze tweet van Chris Evert, internationale tennispodcasts die haar prestaties bespreken en een vierde plaats op de wereldranglijst. Het moge duidelijk zijn: Bertens is door haar recente prestaties in Madrid (titel) en Rome (halve finale) in aanzien gestegen.</p>
<p>Hoe moeten we de kansen van Bertens op Roland Garros inschalen? Een titel in Madrid is mooi, maar een grandslamtoernooi is toch van een andere orde. Dat is het podium waarop elke tennisser wil schitteren.</p>
<p>Vier tenniskenners taxeren de kansen van Bertens in Parijs.</p>
<h2>Ben Rothenberg, tennisverslaggever New York Times</h2>
<p>"Het is lastig, maar als ik iemand moet kiezen is Bertens voor mij de favoriet op Roland Garros, met kort daarachter een grote groep kanshebsters. Toch heeft Bertens op de grandslamtoernooien nog genoeg te bewijzen, dus het is geen vanzelfsprekendheid om haar als topfavoriete aan te wijzen."</p>
<p>"Ik ben benieuwd hoe Bertens in mentaal opzicht gaat presteren als ze in Parijs iemand van het kaliber Serena Williams tegenkomt. Dan tref je iemand die ook imponeert door haar persoonlijkheid en sterrenstatus. Je ziet vaak dat tegenstanders van Williams dan verkrampen."</p>
<p>"Maar Raemon Sluiter kan haar daarvoor behoeden. Hij heeft Bertens het geloof gegeven dat ze tot grote dingen in staat is. Ik vind hun samenwerking momenteel een van de meest effectieve in de top van het tennis."</p>
<p>"Het belooft een interessant vrouwentoernooi te worden. Bij de mannen zie je Nadal en Djokovic domineren, maar bij de vrouwen is er momenteel niemand die de aandacht op zich vestigt. Osaka is een grote dame geworden door haar titels in New York en Melbourne, maar zij heeft op gravel nog geen grootse prestaties geleverd."</p>
<h2>Mark Brasser, commentator NOS</h2>
<p>"We moeten nu niet met z'n allen gaan denken dat Bertens zomaar Roland Garros gaat winnen. Ja, ze hoort bij de favorieten, maar dat geldt ook voor Simona Halep, Petra Kvitová en Karolina Plisková. Serena Williams is er ook weer bij. Een grand slam is loodzwaar."</p>
<p>"Bertens heeft in Madrid en Rome wel bewezen dat ze op een constant niveau kan blijven presteren. In Rome won ze op wilskracht twee driesetters op één dag, dat zegt natuurlijk ook wel wat. Vervolgens was de pijp een beetje leeg, maar dat was ook logisch na twee zware weken."</p>
<p>"Belangrijk is dat Bertens in 2016, met het bereiken van de halve finale in Parijs, al heeft laten zien dat ze ver kan komen op een grand slam. Ze was toen bovendien minder fit dan nu, dus fysiek zou ze het nu beter moeten kunnen volhouden. Als Bertens een kans wil maken, dan moet het allemaal kloppen."</p>
<p>"Ik vind ook dat Bertens steeds beter met de druk en het verwachtingspatroon omgaat. Tot het toernooi van Stuttgart (waar Bertens eind april de halve finales haalde, red.) waren haar prestaties flets, afgezien van een titel in Sint-Petersburg begin februari."</p>
<p>"Het was niet slecht, maar ook niet bijzonder goed. Maar sinds Stuttgart heeft ze het weer opgepakt. En dat is ook de verdienste van Raemon Sluiter. Hij geeft Bertens het geloof dat ze grote overwinningen kan boeken."</p>
<h2>Michiel Schapers, oud-prof en voormalig Davis Cup-captain</h2>
<p>"Bij de vrouwen zit het heel dicht bij elkaar in Parijs en Bertens hoort natuurlijk bij de favorieten. De details gaan bepalen of ze de titel kan pakken, waarbij de omstandigheden belangrijk worden. Gaat het veel regenen of wordt het warm weer? Dat kan een groot verschil maken."</p>
<p>"Je zag in Rome dat Bertens moest knokken in regenachtig weer, maar ook dat ging haar uiteindelijk goed af. Spelen in de warmte komt haar spel ten goede, maar dat geldt ook voor haar meeste concurrenten."</p>
<p>"Ik heb bewondering voor de manier waarop Raemon Sluiter ervoor heeft gezorgd om Bertens steeds te laten groeien. Ze zijn continu aan dezelfde dingen blijven werken. Fitter worden en aan de slagen blijven werken. De weg naar de top is heel geleidelijk verlopen."</p>
<p>"Bertens vond het voorheen moeilijk om in grote stadions te spelen, dat heeft ze nu ook onder controle. Daar heeft Sluiter een grote rol in gespeeld. Ik zie hen ook nog lang met elkaar doorgaan. Ze hebben een moeilijke periode in hun samenwerking overleefd, dat zegt ook wel wat natuurlijk."</p>
<h2>Richard Krajicek, Wimbledonkampioen 1996</h2>
<p>"Bertens heeft zeker een goede kans op de titel, maar ze moet gewoon haar ding blijven doen. Het is een cliché, maar ze moet het ronde voor ronde bekijken. Een ding is zeker: Bertens heeft het niveau en het vertrouwen om dit ook zeven wedstrijden vol te houden."</p>
<p>Het zou super zijn voor haar, Raemon Sluiter en het Nederlandse tennis als ze de titel weet te pakken. Maar goed, het wordt een lange weg met een aantal heel lastige tegenstandsters die ze gaat tegenkomen. Ik ga het zeker op televisie allemaal volgen."</p>
