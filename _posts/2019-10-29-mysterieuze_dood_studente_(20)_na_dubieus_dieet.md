---
layout: post
title: "Mysterieuze dood studente (20) na dubieus dieet"
date: Tue, 29 Oct 2019 11:53:13 +0100
category: opmerkelijk
externe_link: "https://www.telegraaf.nl/nieuws/521330545/mysterieuze-dood-studente-20-na-dubieus-dieet"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/48b418f6-fa3b-11e9-8a49-02d2fb1aa1d7.jpg"
aantal: 295
unieke: 194
bron: "De Telegraaf"
---

<p class="intro">De moeder van een overleden aangetroffen Britse studente (20) waarschuwt voor een dubieus dieet dat haar dochter mogelijk fataal is geworden. Lindsey Bone slikte regelmatig appelazijnpillen die de eetlust remmen, een afvalmethode die ook populair is onder celebrities.</p> <p>Bone werd door huisgenoten dood aangetroffen in haar kamer in Brighton, waar ze criminologie studeerde. Een lijkschouwer onderzocht de doodsoorzaak, maar kon geen sluitend antwoord vinden en noemt het overlijden een ’mysterie’, meldt The Daily Mail.</p><p>De verslagen moeder van de studente zegt dat haar dochter het dieet „misschien twee jaar” volgde. Op de dag van haar dood had ze amper gegeten, blijkt uit telefoonberichtjes. Haar moeder waarschuwt jonge meiden daarom voor natuurlijke eetlustremmers en het volgen van zeer strikte diëten.</p><p>Bone zou ook met regelmaat hebben gevast, als onderdeel van het dieet. Op haar kamer werd een dagboek met eetvoorschriften gevonden. Daarop stonden adviezen als ’eet niet meer dan 1.200 calorieën per dag’, ’eet hooguit één keer per dag koolhydraten’ en ’blijf in de bibliotheek en eet niet’. Er werden ook appelazijnpillen aangetroffen, aldus de politie. De verloofde van de jonge vrouw verklaarde dat Bone de afgelopen tijd veel bezig was met afvallen vanwege een geplande vakantietrip.</p><p>Weinig onderzoek</p><p>Een patholoog die het lichaam van Bone onderzocht, zegt tegen de Britse krant dat het dieet in combinatie met vasten en medicatie haar systeem mogelijk in de war heeft geschopt. Zij benadrukt ook dat er nog maar weinig bekend is over de effecten van appelazijnpillen, een voedingssupplement dat ook in Nederland eenvoudig te verkrijgen is.</p><p>De afvalmethode, ook wel toegepast door een eetlepel azijn te mengen in een glas water, wordt door sterren als Scarlett Johansson, Miranda Kerr and Beyoncé gebezigd. Zij prezen het dieet in het verleden als gezonde manier om gewicht te verliezen. Onderzoekers trekken die conclusie in twijfel.</p>
