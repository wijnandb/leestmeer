---
layout: post
title: "75-plussers blijven in onzekerheid: mag ik nu wel of niet autorijden?"
date: Tue, 13 Aug 2019 18:37:52 +0200
category: nieuws
externe_link: "https://nos.nl/l/2297446"
feature_image: "https://nos.nl/data/image/2019/08/13/570006/1008x567.jpg"
---

<p>"Met angst en vrees voorzie ik dat de laksheid en de incompetentie van het CBR maakt dat ik na 1 september begraven word in mijn eigen huis", zegt Frans Corstens. Hij is gepensioneerd arts en hoogleraar, gehandicapt en zeer afhankelijk van zijn auto. Maar eind deze maand verloopt zijn rijbewijs. En door ernstige vertragingen bij de medische keuring van het Centraal Bureau Rijvaardigheidsbewijzen (CBR) vreest Corstens dat hij straks aan mobiliteit moet inleveren.</p>
<p>Hij is de enige niet. De wachttijd voor 75-plussers die hun rijbewijs willen verlengen, loopt op. Het percentage dat na de streeftermijn van vier maanden nog niet geholpen is, is sinds juni van zeven naar vijftien procent gestegen.</p>
<p>Corstens wist van de achterstanden bij het CBR en vroeg voor de zekerheid maanden geleden al een verlenging van zijn rijbewijs aan. Maar vervolgens hoort hij maandenlang niks. "Het CBR houdt zich aan geen enkele redelijke termijn."</p>
<h2>Verzekeraars coulant, politie niet</h2>
<p>Het CBR heeft nog altijd te weinig medisch personeel om alle ouderen die hun rijbewijs willen verlengen, tijdig te helpen. Minister Cora van Nieuwenhuizen wil de gedupeerden tegemoet komen, door ze toestemming te geven met een verlopen rijbewijs te rijden. Maar dat geldt niet voor mensen met een ziekte of handicap.</p>
<p>Corstens noemt dit discriminerend. "Voor heel veel mensen kan het snel, maar diegene voor wie het wat gecompliceerder is, die moeten maar in de wacht gezet worden. Dat vind ik onacceptabel."</p>
<p>De soepelere regels worden pas in december van kracht. Toch zeg het Verbond van Verzekeraars dat een aantal grote verzekeraars nu al coulant is voor mensen die schade veroorzaakt hebben terwijl ze reden met een verlopen rijbewijs. Ze moeten wel binnen de doelgroep vallen die minister Cora van Nieuwenhuizen heeft geformuleerd.</p>
<p>Maar de politie laat weten dat ze pas de coulance-regeling gaat handhaven zodra deze is ingevoerd. Dus als de politie nu een bestuurder aantreft met een verlopen rijbewijs, is diegene hoe dan ook strafbaar. Kortom: waar een verzekeraar een oogje toeknijpt, doet de politie dat niet.</p>
<h2>Voorkeursbehandeling</h2>
<p>Inmiddels heeft Frans Corstens, na een brief te hebben gestuurd aan de Raad van Toezicht van het CBR, een toezegging gekregen dat zijn rijbewijs wordt verlengd. "Terwijl ik twintig weken helemaal niets gehoord heb. Als je maar een brief schrijft, dan komt alles in orde. Dat vond ik toch een punt van positieve discriminatie." Ook de Nationale ombudsman zegt te zien dat gedupeerden die de pers opzoeken of via de ouderenbond druk zetten, voorrang krijgen.</p>
<p>Corstens: "Ik ben nog steeds zeer boos. Ik vind dat een overheidsorgaan niet op deze manier met zijn burgers kan omgaan."</p>
<p>Intussen is het CBR onder verscherpt toezicht gezet van de minister; haar departement heeft dagelijks contact met het bureau. Het CBR hoopt de achterstanden bij de gezondheidsverklaringen te kunnen wegwerken met een nieuw computersysteem dat de informatie-uitwisseling met artsen moet versnellen. Daarnaast wordt naarstig gezocht naar meer keuringsartsen.</p>
