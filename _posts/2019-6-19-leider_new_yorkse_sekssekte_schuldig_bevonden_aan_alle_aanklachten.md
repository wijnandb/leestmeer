---
layout: post
title: "Leider New Yorkse sekssekte schuldig bevonden aan alle aanklachten"
date: Wed, 19 Jun 2019 22:44:03 +0200
category: nieuws
externe_link: "https://nos.nl/l/2289771"
feature_image: "https://nos.nl/data/image/2019/06/19/557754/1008x567.jpg"
---

<p>De leider van een New Yorkse sekssekte is door een rechtbankjury schuldig bevonden aan alle aanklachten. Hij was beschuldigd van afpersing, samenzwering, vrouwenhandel en het bezit van kinderporno.</p>
<p>Keith Raniere (58) is de oprichter van de Nxivm-sekte, waarin vrouwen werden uitgehongerd, misbruikt en gebrandmerkt met Ranieres initialen. Volgens aanklagers was Nxivm, zogenaamd een organisatie voor zelfontplooiing, in werkelijkheid een dekmantel voor een piramidespel-constructie. Vrouwen werden ingezet als seksslavinnen, afgeperst met onder meer naaktfoto's en vervolgens gedwongen nieuwe slachtoffers te werven.</p>
<p>Ook had Raniere volgens de aanklagers jaren geleden een relatie met een 15-jarig meisje. De kinderporno-aanklacht is gebaseerd op foto's die Raniere van haar nam.</p>
<h2>Andere verdachten</h2>
<p>Ook andere voormalige leden van Nxivm werden schuldig bevonden aan de aanklachten, nadat ze eerder schuld hadden bekend. Onder hen zijn oud-Nxivm-voorzitter Nancy Salzman en haar dochter Lauren. Ook actrice Allison Mack, bekend van de tv-serie Smallville, en Clare Bronfman, erfgename van een multimiljardair, werden schuldig bevonden aan mensenhandel en dwangarbeid.</p>
<p>De rechtszaak duurde meer dan zes weken. De advocaat van Raniere stelde in zijn slotpleidooi dat geen enkele vrouw ooit gedwongen werd iets te doen.</p>
<p>Op 25 september hoort Raniere welke straf hij krijgt. Mogelijk moet hij de rest van zijn leven de gevangenis in. </p>
