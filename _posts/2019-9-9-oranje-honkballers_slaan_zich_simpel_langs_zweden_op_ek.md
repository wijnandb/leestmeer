---
layout: post
title: "Oranje-honkballers slaan zich simpel langs Zweden op EK"
date: Mon, 09 Sep 2019 18:23:18 +0200
category: sport
externe_link: "https://nos.nl/l/2301012"
feature_image: "https://nos.nl/data/image/2019/09/09/576156/1008x567.jpg"
---

<p>De Nederlandse honkballers hebben op het EK in Duitsland een dag na de zeperd tegen Tsjechië (8-5 nederlaag) een klinkende 9-0 zege geboekt op Zweden.</p>
<p>Sharlon Schoop opende in de tweede inning de score op een honkslag van Hendrik Clementina. In de zesde slagbeurt werd meer afstand genomen dankzij homeruns van Roger Bernadina (solo), Curt Smith (solo) en Schoop, die ook Ademar Rifaela over de thuisplaat sloeg.</p>
<p>In de achtste inning pakte Oranje weer uit. Bernadina liet met een tweehonkslag Calten Daal scoren en kwam zelf binnen op een hit van Smith. Die tekende vervolgens zelf voor de 8-0 op een honkslag van Schoop, waarna John Polonius de laatste run voor z'n rekening nam op een hit van Yurendell de Caster.</p>
<h2>Kwartfinales</h2>
<p>Het EK duurt tot en met zondag. Om de kwartfinales te bereiken moet Nederland bij de eerste vier eindigen in de groep van zes landen. Daarin zitten, naast Oranje, Tsjechië en Zweden, ook nog Duitsland, Israël en Groot-Brittannië.</p>
<p>Oranje opende het EK afgelopen zaterdag tegen de Britten maar vanwege invallende duisternis moest de wedstrijd worden gestaakt. Woensdag wordt het duel, bij een 10-2 stand voor Nederland, hervat.</p>
<p>Normaal gesproken mag het geen probleem zijn voor Oranje om de groep te overleven en de kwartfinales te halen. </p>
