---
layout: post
title: "Deen Asgreen boekt met ritzege in Californië eerste profoverwinning"
date: Tue, 14 May 2019 09:25:30 +0200
category: sport
externe_link: "https://nos.nl/l/2284533"
feature_image: "https://nos.nl/data/image/2019/05/14/549800/1008x567.jpg"
---

<p>De Deen Kasper Asgreen heeft de tweede etappe in de Ronde van Californië gewonnen. Het was voor de 24-jarige coureur van Deceuninck Quick-Step de eerste overwinning als profrenner.</p>
<p>In de bergrit over 194,5 kilometer van Rancho Cordona naar South Lake Tahoe, in het westen van de Verenigde Staten, ontstond er op de Luther Pass een kopgroep van acht man. Die hield stand tot aan de 1,3 kilometer lange slotklim, waar de vluchtgroep halveerde.</p>
<p>Asgreen, Gianni Moscon, Tadej Pogacar en Tejay van Garderen bleven over, waarop de Deen met een machtige versnelling de ritzege voor zich opeiste. "Het is mijn eerste overwinning bij de profs en ik kan niet onder woorden brengen hoe belangrijk dit is voor mij", zei Asgreen.</p>
<h2>'Had dit nooit kunnen bedenken'</h2>
<p>"Zeker omdat ik mijn eerste overwinning in een WorldTour-wedstrijd vier en ook nog eens van een zware etappe. Ik had een vrije rol gekregen en eerlijk gezegd had ik al gehoopt op iets moois. Maar dit had ik me nooit kunnen bedenken."</p>
<p>De Amerikaan Van Garderen finishte als tweede en nam de leiderstrui over van Peter Sagan, die op meer dan een kwartier binnenkwam. Asgreen, die tweede werd in de Ronde van Vlaanderen, neemt de leiding in het puntenklassement over van Sagan. De Ronde van Californië duurt tot en met zaterdag.</p>
