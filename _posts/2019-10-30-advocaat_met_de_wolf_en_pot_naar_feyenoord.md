---
layout: post
title: "Advocaat met De Wolf en Pot naar Feyenoord"
date: Wed, 30 Oct 2019 03:14:26 +0100
categories: 
- sport 
- voetbal 
externe_link: "https://nos.nl/l/2308241"
feature_image: "https://nos.nl/data/image/2019/10/30/588441/1008x567.jpg"
aantal: 296
unieke: 193
bron: "NOS"
---

<p>Dick Advocaat wordt de nieuwe trainer van Feyenoord, zo heeft de NOS bevestigd gekregen. Hij volgt Jaap Stam op, die maandag opstapte. De 72-jarige Advocaat tekent een contract voor de rest van het seizoen.</p>
<p>Advocaat neemt John de Wolf en Cor Pot mee als assistenten. Pot, die vaker samenwerkt met Advocaat, heeft nu geen club. De Wolf is trainer bij SV Spakenburg, dat uitkomt in de Tweede Divisie. Verwacht wordt dat de drie vandaag hun handtekening zullen zetten onder de verbintenis met Feyenoord.</p>
<h2>Assistenten</h2>
<p>Met de komst van De Wolf en Pot is er geen plek meer voor de assistenten Jean-Paul van Gastel, Denny Landzaat, Roy Makaay en Said Bakkati. Allen hebben te horen gekregen dat er geen toekomst meer is voor hen in De Kuip.</p>
<p>Landzaat laat aan de NOS weten verrast te zijn over het nieuws. "Ik heb het ook allemaal gelezen in de media. Ik ben nu nog met Feyenoord 2 in Engeland, maar er staat een gesprek gepland en nu weet ik waarover dat zal gaan. Ik vind het natuurlijk jammer, maar zo gaat het in de voetballerij", aldus Landzaat.</p>
<p>De naam van Advocaat zong al sinds maandagavond rond in Rotterdam. De oefenmeester bevestigde gisteren al dat er belangstelling was vanuit Feyenoord. "Ik vind het heel moeilijk om te liegen, maar dat ze interesse hebben, dat is wel zo", zei hij.</p>
<p>Advocaat was een keer eerder werkzaam bij Feyenoord. Dat was in 2016, als adviseur van toenmalig hoofdtrainer Giovanni van Bronckhorst.</p>
<p>Feyenoord kende onder Jaap Stam een slechte seizoenstart. De Rotterdammers wonnen slechts drie van de elf competitieduels en staan nu twaalfde in de eredivisie. In de Europa League staat de ploeg laatste in de poule na teleurstellende nederlagen tegen Rangers FC en Young Boys. Van FC Porto werd wel gewonnen (2-0).</p>
