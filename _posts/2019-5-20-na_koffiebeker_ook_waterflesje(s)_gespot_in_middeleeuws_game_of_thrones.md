---
layout: post
title: "Na koffiebeker ook waterflesje(s) gespot in middeleeuws Game of Thrones"
date: Mon, 20 May 2019 14:25:34 +0200
category: nieuws
externe_link: "https://nos.nl/l/2285531"
feature_image: "https://nos.nl/data/image/2019/05/20/551366/1008x567.jpg"
---

<p>Na een koffiebeker in een eerdere aflevering, hebben oplettende kijkers van Game of Thrones nu ook een flesje water zien staan in het middeleeuwse decor van de fantasyserie. Sommige fans zeggen dat er zelfs twee verschillende flesjes water te zien waren. Wees trouwens niet bang: er staan geen spoilers over de afloop van de laatste aflevering in dit artikel.</p>
<p>Dat er opnieuw zo'n fout wordt gemaakt, is opmerkelijk. Zender HBO heeft een heel team in dienst dat ervoor moet zorgen dat het decor compleet in orde is. Het budget voor de productie van het achtste seizoen wordt geschat op 90 miljoen dollar, zo'n 15 miljoen dollar per aflevering.</p>
<p>Beelden van de waterflesjes leidden tot hilariteit op sociale media. Zo verbasterde CNN de ondertitel van Game of Thrones al tot A Song of Coffee and Water.</p>
<p>Bij de vorige vergissing bood HBO uitgebreid excuses aan, nadat in de vierde aflevering van het laatste seizoen een koffiebeker op tafel was blijven staan bij een banket in een kasteel. De zender verwijderde de beker digitaal uit de bewuste scene, zodat fans die de aflevering terugkijken het karton niet meer zien.</p>
<p>HBO heeft nog niet laten weten of dat ook met deze waterflesjes gaat gebeuren. Amerikaanse media denken dat de producenten van de serie flink zullen balen van de fout, omdat het laatste seizoen van het immens populaire Game of Thrones de afgelopen tijd al veel negatieve reacties kreeg.</p>
<p>Inmiddels hebben meer dan een miljoen fans een petitie ondertekend waarin HBO wordt verzocht om het achtste seizoen opnieuw te maken.</p>
