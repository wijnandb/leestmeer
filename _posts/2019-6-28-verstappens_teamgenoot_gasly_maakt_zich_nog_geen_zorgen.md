---
layout: post
title: "Verstappens teamgenoot Gasly maakt zich nog geen zorgen"
date: Fri, 28 Jun 2019 06:27:53 +0200
categories: 
- sport 
- autosport 
externe_link: "https://nos.nl/l/2291011"
feature_image: "https://nos.nl/data/image/2019/06/28/559638/1008x567.jpg"
---

<p>Pierre Gasly is opmerkelijk populair op de Red Bull Ring in Oostenrijk. Circa vijftig journalisten geven acte de présence op zijn mediasessie. De reden: de positie van Max Verstappens teamgenoot wankelt.</p>
<p>De 23-jarige Fransman presteert ondermaats en in de Grand Prix van Frankrijk kwam hij er niet aan te pas. De Grand Prix van Oostenrijk is een veredelde thuisrace voor Gasly en Verstappen. Het circuit in de bergachtige regio Stiermarken is immers eigendom van Red Bull.</p>
<p>Het contrast is groot. Verstappen barst van het zelfvertrouwen. Honderd punten, vierde in het WK en een bijna foutloze racereeks: twee keer derde, vijf keer vierde en een keer vijfde.</p>
<p>Verstappen piekt met een tegenvallende auto, Gasly zit in een diep dal. Hij staat weliswaar zesde in het kampioenschap, maar met slechts 37 punten. Beste resultaat: vijfde in Monaco.</p>
<h2>'Belabberde race'</h2>
<p>Het is typerend dat Gasly in Frankrijk de wedstrijdleiding nodig had om een puntje te scoren. Dankzij een dubbele tijdstraf voor Renault-coureur Daniel Ricciardo klom Gasly van de elfde naar de tiende plek. Kort en bondig: "Ik ben niet blij. Het was geen droomweekend. Een belabberde race."</p>
<p>De druk staat op de ketel: Gasly moet laten zien dat hij zijn plek bij het topteam verdient. Zin om terug te blikken heeft hij niet. "Het verleden ligt achter me. Het gaat niet lekker, maar ik focus op de volgende kans. We weten wat we beter moeten doen en gaan hard aan de bak. Ik denk dat het goed komt."</p>
<p>"Het is duidelijk dat we meer uit de auto moeten halen", zegt Gasly over zijn magere oogst. "Ik moest mijn rijstijl veranderen omdat de RB15 heel anders is dan mijn Toro Rosso uit 2018. Dat kost tijd."</p>
<p>"Ik denk dat ik nu op 97 procent van mijn kunnen zit. Maar zelfs honderd procent is niet goed genoeg: ik moet naar 105. Ik vecht tegen de beste coureurs ter wereld. Om te scoren moet alles kloppen."</p>
<p>Eerder dit seizoen gaf Gasly al aan dat hij zich niet op zijn gemak voelde in de auto, maar wat er precies aan de hand is, blijft onduidelijk. Teamadviseur Helmut Marko suggereerde na de Franse grand prix dat Gasly's auto helemaal uit elkaar zou worden gehaald om problemen boven water te krijgen, maar de coureur blijft vaag. "We hebben wel wat ideeën, maar ik kan er weinig over melden. Ik ga niet in op de details."</p>
<p>Gasly kent het meedogenloze karakter van zijn renstal. In het verleden stuurde Red Bull menig coureur de laan uit na tegenvallende prestaties.</p>
<p>Het pijnlijkste voorbeeld: Daniil Kvyat moest in 2016 zijn 'stoeltje' inleveren ten gunste van Max Verstappen. Kvyat degradeerde naar zusterteam Toro Rosso. De Rus kreeg ook daar zijn congé, maar keerde dit jaar terug door een acuut gebrek aan jonge talenten in de Red Bull-vijver.</p>
<h2>Kvyat terug?</h2>
<p>Uitgerekend de naam van Kvyat zoemt nu door de paddock als volgende teamgenoot van Max Verstappen. Uit woorden van Toro Rosso-teambaas Franz Tost valt duidelijk op te maken dat een rijderswissel een serieuze optie is. "Het zou geen gezichtsverlies voor Red Bull Racing zijn als Kvyat promoveert", zegt de Oostenrijker over het scenario dat de coureur terugkeert bij het team dat hem ontsloeg.</p>
<p>"Als hij goed presteert is dat logisch. Daniil is een topcoureur. Hij staat onder contract bij Red Bull en is aan ons uitgeleend. Het zou juist zijn glorieuze terugkeer kunnen worden."</p>
<p>Medelijden met zijn voormalige pupil Gasly heeft Tost niet. "Als je niet scoort krijg je ervan langs. Dat hoort bij F1. Daar moet hij mee om leren gaan."</p>
<p>De matige resultaten verbazen Tost wel. "Ik begrijp het niet. We hebben hem bij Toro Rosso opgeleid en ik weet dat hij veel beter en sneller is dan het nu lijkt. Pierre heeft tijd nodig, maar ik had niet verwacht dat zijn start zo zwaar zou zijn. Ik weet natuurlijk niet hoe het komt en wat er aan de hand is."</p>
<h2>'Het is te wisselvallig'</h2>
<p>"Ik maak me niet echt zorgen. Dat heeft geen zin", pareert Gasly een vraag over zijn toekomst. "Ik weet dat we ver onder niveau presteren. Ik kan beter en moet beter, maar dat geldt ook voor mijn crew."</p>
<p>"Het is te wisselvallig. We zijn voortdurend bezig met afstellingen, slaan soms de plank mis en dan is de snelheid opeens weg. Maar we hebben hetzelfde doel: leren van fouten, sterker worden en groeien."</p>
<p>Gasly trekt zich ondertussen zo weinig mogelijk aan van de prestaties van teamgenoot Verstappen. "Ik weet dat wij veel minder constant zijn dan Max, maar ik ben er niet mee bezig hem te verslaan. Het resultaat doet er niet echt toe. Ik moet gewoon alles uit de auto halen. Ik wil na een raceweekend concluderen dat ik alles uit de auto heb gehaald. Dat is me dit jaar nog geen enkele keer gelukt."</p>
