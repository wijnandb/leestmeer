---
layout: post
title: "Bijna tweehonderdduizend bijen dood door storing 112"
date: Tue, 25 Jun 2019 16:49:45 +0200
categories: 
- entertainment 
- opinie 
externe_link: "https://www.telegraaf.nl/nieuws/86481504/bijna-tweehonderdduizend-bijen-dood-door-storing-112"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/78d5fe5a-9758-11e9-94a0-0218eaf05005.jpg"
---

<p class="intro">Imkersvereniging Place to Bee is flink getroffen door de urenlange storing bij noodnummer 112, gisteren. Net toen 112 uit de lucht was, brak er brand uit in een van de bijenstallen van de Eindhovense vereniging, waar vier kasten met zo’n tweehonderdduizend bijen stonden. Maar de brandweer kon niet tijdig worden ingeschakeld. Slechts tien tot twintigduizend bijen hebben het overleefd. ,,Dat zijn twee zwermpjes, met mogelijk de koninginnen. Die hebben we kunnen ‘scheppen’ zoals dat heet’’, zegt mede-imker Matty Timmermans.</p> <p>Hobby-imker Wil Brans van Place to Bee zit geblesseerd thuis. Hij wil het niet groter maken dan het is: wat nieuw hout kopen, met een paar vrijwilligers even stevig doortimmeren en nieuwe bijen in de kasten laten huizen. Met een paar maanden is de schade wel hersteld. Maar toch had het niet zo hoeven aflopen met de bijenkasten op landgoed De Grote Beek in Eindhoven. ,,Bewakers van de geestelijke gezondheidsinstelling die ook op het landgoed is gevestigd, ontdekten de brand. Maar zij konden door de storing bij 112 de brandweer niet bereiken. Uiteindelijk is een van hen de brandweer persoonlijk gaan halen’’, zegt Brans. ,,Begrijpelijk dat die dan te laat is.’’</p><p>Brans schaart zelf de ellendige samenloop van omstandigheden onder de noemer ‘klein leed’, maar baalt toch verschrikkelijk. ,,Geen kwaad woord over de instelling, de bewakers, de brandweer. Maar wel triest dat ons imkers dit overkomt, alleen omdat de telefoon het niet doet.’’</p><p>Zenuwen om hart</p><p>Het Eindhovense echtpaar Henny en Nicole van der Aalst hebben gemiddeld een keer per maand de ambulance voor de deur staan. De 84-jarige Nicole zit in een rolstoel en heeft ernstige hartritmestoornissen. ,,Ik hoef maar te bellen of er wordt meteen een ziekenwagen gestuurd’’, zegt echtgenoot Henny. Maar daar schortte het gisteren aan. De telefoons van Henny en Nicole van der Aalst deden niets meer. ,,Ik heb mijn kinderen die verder weg wonen kunnen bereiken en gezegd: als er nu iets gebeurt hebben we een probleem.’’</p><p>Want ook de 66-jarige Henny is door een kapotte enkel slecht ter been. De straat op gaan om hulp te halen was ook geen optie. ,,Het ziekenhuis zit hier vierhonderd meter verderop. Maar zelfs dat is voor ons niet lopend te halen. Ik kan mijn vrouw dat eind niet duwen. Het politiebureau of de brandweer is nog verder weg.’’</p><p>Of in geval van nood andere telefoonnummers wel werkten, weet Van der Aalst niet. ,,Dat heb ik natuurlijk niet uit durven proberen. Het advies om social media te gebruiken, was in ons geval ook niet bruikbaar. Dat hebben wij niet. Nog geen Whatsapp. Alleen telefoon en sms’’, zegt Van der Aalst.</p><p>Dus restte het stel niet anders dan te wachten op het signaal dat de storing voorbij was. Drie uur lang nagels bijten. ,,We hebben hem hier wel even zitten knijpen’’, zegt Henny. Die ook niets begrijpt van de lange duur van de storing. ,,Ik heb zelf in de telecom gewerkt, bij de storingsdienst nota bene. Als bij ons een storing langer dan anderhalf uur duurde, donderde er wat op kantoor, hoor. Dat bij zoiets belangrijks geen werkende backup was, is voor mij onbegrijpelijk. Als hier wat was gebeurd, zat ik in de problemen. Met alleen maar mijn oude Nokiaatje.’’</p>
