---
layout: post
title: "In half jaar tijd al 26 paarden dood op renbaan in Californië"
date: Mon, 27 May 2019 15:08:33 +0200
category: nieuws
externe_link: "https://nos.nl/l/2286544"
feature_image: "https://nos.nl/data/image/2019/05/27/552925/1008x567.jpg"
---

<p>In een half jaar tijd zijn al 26 paarden doodgegaan op de racebaan Santa Anita Park in de Amerikaanse staat Californië. Afgelopen weekend stierf de 9-jarige ruin Kochees. Het was het derde paard binnen negen dagen dat een race of training op de baan niet overleefde.</p>
<p>Inmiddels lopen er verschillende onderzoeken naar de mogelijke oorzaak van de ongelukken. Dierenrechtenorganisaties vinden dat de races in Santa Anita Park moeten worden stilgelegd in afwachting van de uitkomsten daarvan, schrijft The New York Times.</p>
<p>Eerder dit jaar, na de dood van het 22e paard, werd het gebruik van medicijnen en van een zweep door jockeys al verboden. De eigenaren van de renbaan noemden de sterfgevallen "hartverscheurend". De renbaan werd tijdelijk gesloten voor onderzoek maar na een week weer heropend.</p>
<h2>Voorbeen</h2>
<p>Kochees deed zaterdag mee aan een race met een hoofdprijs van 10.000 dollar toen hij ineens last kreeg van zijn voorbeen. Het been bleek gebroken. Volgens zijn eigenaren is er van alles geprobeerd om het paard te redden, maar werd hij zondag alsnog afgemaakt.</p>
<p>Een week eerder liep een driejarige ruin tijdens een race een zware heupblessure op en raakte een ander driejarig paard bij een training gewond aan zijn schouder. Ook deze dieren kregen een spuitje.</p>
<p>Verschillende experts zien volgens ABC News de weersomstandigheden als mogelijke oorzaak van het aantal ongelukken. De afgelopen maanden is na een lange periode van droogte een grote hoeveelheid regen gevallen, die de kwaliteit van de baan zou hebben aangetast.</p>
