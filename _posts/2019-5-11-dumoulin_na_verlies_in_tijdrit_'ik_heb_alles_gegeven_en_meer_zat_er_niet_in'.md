---
layout: post
title: "Dumoulin na verlies in tijdrit: 'Ik heb alles gegeven en meer zat er niet in'"
date: Sat, 11 May 2019 20:02:30 +0200
categories: 
- sport 
- wielrennen 
externe_link: "https://nos.nl/l/2284156"
feature_image: "https://nos.nl/data/image/2019/05/11/549203/1008x567.jpg"
---

<p>De eerste klap is een daalder waard, luidt het gezegde, en in de Giro d'Italia is die klap uitgedeeld door Primoz Roglic. Liefst 28 seconden pakte hij zaterdag in de openingstijdrit in Bologna op Tom Dumoulin, die vijfde werd.</p>
<p>"Ik dacht dat het wel goed ging, maar ik win niet...", zuchtte Dumoulin, nog voordat Roglic gefinisht was. "Ik heb alles gegeven en op dit moment zit er niet meer in dan dit. Ik denk dat ik het op zich goed heb gedaan, maar uiteindelijk blijk ik niet de beste te zijn."</p>
<p>Bekijk hier een uitgebreide samenvatting van de eerste etappe:</p>
<p>Roglic was zowel tijdens het vlakke deel (5,9 kilometer) als op de klim naar San Luca (2,1 kilometer met gemiddeld 9%) sneller dan Dumoulin.</p>
<p>Dat is mooi, je kan nooit snel genoeg zijn en je voorsprong kan nooit groot genoeg zijn. Ik ben er heel blij mee", jubelde de Sloveen van Jumbo-Visma na de rit.</p>
<p>"Ik probeerde me goed te focussen, een paar uur voor de start stelde ik me de rit al voor. Het gaat hier niet zozeer om tactiek of techniek. Het is vrij rechttoe rechtaan en aan het eind moet je hard omhoog", concludeerde hij nuchter.</p>
<p>Bauke Mollema wisselde voor de klim zijn tijdritfiets in voor een 'gewone' racefiets, maar ondanks het tijdverlies bij die wissel snelde hij naar een keurige negende plaats. Mollema gaf 39 tellen toe op Roglic. </p>
<p>"Ik denk dat die wissel voor mij de goede keuze was. Ik kon op de klim goed in mijn ritme komen. Pas halverwege kwam ik erachter dat de ketting nog op het buitenblad lag", lachte Mollema.</p>
