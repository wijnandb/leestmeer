---
layout: post
title: "'Executies Noord-Korea om mislukken top met VS'"
date: Fri, 31 May 2019 03:14:37 +0200
category: nieuws
externe_link: "https://nos.nl/l/2287006"
feature_image: "https://nos.nl/data/image/2019/05/31/553687/1008x567.jpg"
---

<p>In Noord-Korea zouden verschillende diplomaten ter dood zijn gebracht vanwege het mislukken van de topontmoeting tussen de leider van het land, Kim Jong-un, en de Amerikaanse president Trump. De twee spraken elkaar in februari in Hanoi, maar boekten geen enkel resultaat.</p>
<p>De Zuid-Koreaanse krant Chosun Ilbo meldt dat dat het leven heeft gekost aan de Noord-Koreaanse gezant in de VS. Deze Kim Hyok-chol is samen met vier andere functionarissen van het ministerie van Buitenlandse Zaken al in maart geëxecuteerd. Ze werden beschuldigd van spionage voor de Amerikanen, schrijft de krant.</p>
<p>Een ander lot is weggelegd voor Kim Yong-chol, die de top mede heeft voorbereid samen met de Amerikaanse minister van Buitenlandse Zaken Pompeo. Hij is veroordeeld tot dwangarbeid en "ideologische heropvoeding".</p>
<p>Ook anderen die bij de top waren betrokken zijn opgesloten in werkkampen, onder wie de tolk van Kim Jong-un op de top. Haar wordt verweten dat ze een cruciale vertaalfout heeft gemaakt, en daarmee afbreuk heeft gedaan aan het gezag van Kim Jong-un.</p>
<p>De zus van Kim Jong-un, die hem vergezelde in Hanoi en daar dus prominent in beeld kwam, is sinds de top niet meer gezien. Volgens een Zuid-Koreaanse regeringsbron wil Kim niet meer hebben dat ze zichtbaar is.</p>
<p>De Zuid-Koreaanse krant denkt dat de strafmaatregelen deel uitmaken van een campagne die Kim is gestart om korte metten te maken met interne kritiek en onvrede over het uitblijven van vooruitgang in de moeizame relatie met de buitenwereld.</p>
<p>In de officiële krant van Noord-Korea wordt in felle bewoordingen van leer getrokken tegen "de verraders en afvalligen" die verantwoordelijk zijn gesteld voor de mislukte top. "Doen alsof je de leider respecteert waar anderen bij zijn, maar intussen heel andere doelen koesteren, is tegen het belang van de Partij en de revolutie. Daarmee is de loyaliteit aan de Leider geschonden, en deze mensen zullen niet ontkomen aan het strenge oordeel van de revolutie."</p>
<p>Deze woordkeus in een hoofdcommentaar ("tegen het belang van Partij en revolutie", "streng oordeel") duikt voor het eerst weer op sinds december 2013, toen Kim Jong-un een oom liet executeren. Dat duidt erop dat er in Noord-Korea opnieuw een klassieke zuivering gaande is, analyseert Chosun Ilbo.</p>
