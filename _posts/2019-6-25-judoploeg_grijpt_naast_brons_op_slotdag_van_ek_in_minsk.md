---
layout: post
title: "Judoploeg grijpt naast brons op slotdag van EK in Minsk"
date: Tue, 25 Jun 2019 12:17:45 +0200
category: sport
externe_link: "https://nos.nl/l/2290591"
feature_image: "https://nos.nl/data/image/2019/06/25/559102/1008x567.jpg"
---

<p>De Nederlandse judoploeg is er op de slotdag van de EK in Minsk niet in geslaagd een medaille te veroveren. In de strijd voor gemengde landenteams hield Oostenrijk Oranje via een 4-2 overwinning van het brons af.</p>
<p>Nederland was in de Wit-Russische hoofdstad, waar het judotoernooi onderdeel is van de Europese Spelen eerder op de dag te sterk geweest voor achtereenvolgens Roemenië en Slovenië. Beide keren werd het 4-1 voor Nederland.</p>
<h2>Meeslepend</h2>
<p>In de halve finales keek Nederland na zeges van Michael Korrel en Jesper Smink en nederlagen van Marhinde Verkerk, Juul Franssen en Roy Koffijberg tegen een 3-2 achterstand aan, toen Sanne Verhagen op de mat verscheen voor de partij tegen Telma Monteiro, de vrouw die haar eerder in het toernooi van het brons had gehouden in de klasse tot 57 kilogram.</p>
<p>De twee judoka's maakten er een meeslepend gevecht van dat uiteindelijk maar liefst twaalf minuten duurde. Beiden kozen om en om het initiatief. Er stonden voor ieder twee strafjes op het bord toen de Portugese een geslaagde aanval wist te plaatsen en het pleit in haar en Portugals voordeel beslechtte.</p>
<h2>Knappe overwinningen</h2>
<p>Oranje restte een duel om het brons met Oostenrijk, maar die troostprijs raakte al snel uit beeld. Jesper Smink verloor op ippon en Juul Fransen en Guusje Steenhuis, die de plaats innam van Verkerk, kregen in de extra tijd een waza-ari aan de broek. </p>
<p>Knappe overwinningen van Michael Korrel op Stephan Hegyi, gisteren nog goed voor brons in de klasse boven 100 kilogram, en Sanne Verhagen, die afrekende met de 38-jarige routinier Sabrina Filzmoser, brachten Nederland weer terug tot 2-3. Roy Koffijberg was vervolgens in de slotpartij kansloos tegen de langere en zwaardere Lukas Reiter.</p>
<p>De gemengde landenploeg van Nederland veroverde bij de EK van vorig jaar zilver. Het judo-onderdeel staat volgend jaar in Tokio voor het eerst op het olympisch programma.</p>
<h2>Vier medailles</h2>
<p>Het EK in Minsk heeft Nederland vier individuele medailles opgeleverd. Sanne van Dijke (tot 70 kilogram) en Guusje Steenhuis (tot 78 kilogram) keren met zilver in de koffer huiswaarts, Sanne Vermeer ( tot 63 kilogram) en Henk Grol (boven 100 kilogram) brons hebben overgehouden aan de trip naar Wit-Rusland.</p>
