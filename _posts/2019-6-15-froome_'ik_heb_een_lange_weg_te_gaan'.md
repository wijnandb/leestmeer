---
layout: post
title: "Froome: 'Ik heb een lange weg te gaan'"
date: Sat, 15 Jun 2019 13:45:33 +0200
categories: 
- sport 
- wielrennen 
externe_link: "https://nos.nl/l/2289154"
feature_image: "https://nos.nl/data/image/2019/06/15/557004/1008x567.jpg"
---

<p>Voor het eerst sinds zijn zware valpartij tijdens de Dauphiné heeft Chris Froome een teken van leven gegeven. Vanuit zijn ziekenhuisbed, waar hij nog zeker zes weken zal moeten vertoeven, stelt hij dat hij "veel geluk heeft gehad".</p>
<p>"Ik weet dat ik veel te danken heb aan alle medische hulpdiensten en iedereen in het ziekenhuis van Roanne en het ziekenhuis van Saint-Etienne", zegt Froome.</p>
<p>Hoewel hij bij zijn val van afgelopen woensdag breuken opliep aan ribben, dijbeen, heup en elleboog én aan zijn nek, zo bleek zaterdag uit nadere scans, rept de 34-jarige Brit niet van een mogelijk einde van zijn carrière.</p>
<p>"Dit is een terugslag, een behoorlijk zware, maar ik kijk vooruit. Ik heb een lange revalidatie voor de boeg, maar die begint nu en ik zal er alles aan doen om op mijn best terug te keren."</p>
<h2>2020</h2>
<p>De minimale hersteltijd van Froome bedraagt zeker zes maanden. Hij zal pas in 2020 weer in wedstrijdverband fietsen, als hij al terugkeert. Door de afwezigheid van Froome zullen Welshman Geraint Thomas en de Colombiaan Egan Bernal de ploeg waarschijnlijk aanvoeren in de Tour, die op 6 juli in Brussel van start gaat.</p>
