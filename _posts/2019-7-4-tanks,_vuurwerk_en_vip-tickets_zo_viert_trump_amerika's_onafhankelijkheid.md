---
layout: post
title: "Tanks, vuurwerk en vip-tickets: zo viert Trump Amerika's onafhankelijkheid"
date: Thu, 04 Jul 2019 12:11:11 +0200
category: nieuws
externe_link: "https://nos.nl/l/2291987"
feature_image: "https://nos.nl/data/image/2019/07/04/561106/1008x567.jpg"
---

<p>Tanks bij het Lincoln Memorial, overvliegende straaljagers, een grote vuurwerkshow en een speech van hemzelf. Als het aan president Trump ligt wordt de viering van Onafhankelijkheidsdag dit jaar "de grootste bijeenkomst in de geschiedenis van Washington D.C.".</p>
<p>De plannen van Trump zorgen voor controverse in de Verenigde Staten, waar The Fourth of July traditiegetrouw een apolitieke feestdag is. Amerikanen zetten hun verschillen voor een dag opzij en vieren hun eenheid.</p>
<p>Critici vinden daarom dat Trump de feestdag kaapt en er een kostbare campagnebijeenkomst van maakt, waar hij zelf het stralende middelpunt zal zijn.</p>
<h2>Wat is Trump allemaal van plan?</h2>
<p>In 2017 beleefde Trump in Parijs aan de zijde van president Macron de grote militaire parade die jaarlijks op de Franse nationale feestdag wordt gehouden. "Sindsdien wil Trump dat ook", zegt correspondent Marieke de Vries. "Dit is zijn versie daarvan. Met tanks, overvliegende straaljagers en de legertop die zich naast hem moet opstellen."</p>
<p>Zo kondigde Trump zijn plannen aan:</p>
<p>Op Twitter belooft de Amerikaanse president "de grootste vuurwerkshow die Washington D.C. ooit heeft gezien". Als onderdeel van de show zouden de Amerikaanse vlag en de letters USA in de lucht zichtbaar moeten zijn.</p>
<p>Naast militair spektakel en groots vuurwerk geeft de president een speech, op dezelfde plek waar Martin Luther King de beroemde woorden 'I have a dream' uitsprak. Een deel van The Mall in Washington, waar jaarlijks honderdduizenden Amerikanen hun onafhankelijkheid vieren, is gereserveerd voor Republikeinse genodigden, donoren, personeel van het Witte Huis en familie.</p>
<h2>Campagnebijeenkomst of viering met het volk?</h2>
<p>Dat laatste stuit critici nog het meest tegen het zere been. Volgens De Vries vinden zijn tegenstanders het teveel lijken op een Make America Great Again-campagnebijeenkomst die vooral om Trump draait. "Militairen en oud-militairen hebben er een hoogst ongemakkelijk gevoel bij. Het leger is niet politiek. Ze vragen zich af: waarom zijn er geen Democratische leiders uitgenodigd?"</p>
<p>De Vries was er bij toen Trump tijdens een campagnebijeenkomst voor het eerst zijn plannen voor The Fourth deelde. "Zijn aanhangers reageerden heel enthousiast. Volgens hen blaast hij met dit evenement nieuw leven in de gedachte van de tweede president van Amerika, die vond dat de president de onafhankelijkheid juist samen met het volk moet vieren."</p>
<p>Een woordvoerder van het Witte Huis zegt dat president Trump politieke statements zal vermijden tijdens zijn speech en zich alleen zal richten op nationale thema's.</p>
<h2>2,5 miljoen</h2>
<p>Ook de financiering van het beloofde spektakel is veelbesproken. Volgens The Washington Post weigert het Witte Huis duidelijkheid te geven over de totale kosten. De krant ontdekte dat er in ieder geval 2,5 miljoen dollar wordt bijgedragen door The National Park Service, de organisatie die verantwoordelijk is voor de nationale parken in de Verenigde Staten. Het geld komt van entreekaartjes voor deze parken.</p>
<p>"Als mensen zo'n kaartje kopen, wordt ze verteld dat het geld wordt gebruikt om de parken te onderhouden en niet om iets te sponsoren wat een politiek evenement lijkt te worden", zegt Phil Francis, hoofd van de coalitie die Amerikaanse nationale parken beschermt.</p>
<p>Trump zelf zegt dat de kosten in het niet vallen bij de waarde van het evenement. "We bezitten de vliegtuigen, hebben de piloten, het vliegveld is om de hoek, het enige wat we nodig hebben is brandstof. Ook de tanks zijn van ons. Het vuurwerk wordt gedoneerd. Nice!"</p>
<p>Trump is niet de eerste president die The Fourth of July van een politiek sausje wil voorzien. President Nixon en zijn supporters organiseerden op 4 juli 1970 de Honor America Day, als tegengeluid voor de woede die in het land leefde over de Vietnamoorlog. Tegenstanders zagen de bijeenkomst als oorlogspropaganda kwamen in groten getale protesteren. Het evenement eindigde in chaos met traangas en naakte demonstranten.</p>
<p>Ook voor vandaag zijn er demonstraties aangekondigd. Het lijkt Trump niet te deren. Hij heeft alle vertrouwen dat zijn evenement "the show of a lifetime" wordt:</p>
