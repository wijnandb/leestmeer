---
layout: post
title: "Ruim 150.000 euro gevonden in plafond en geldtelmachines"
date: Thu, 12 Sep 2019 18:02:00 +0200
category: binnenland
externe_link: "https://www.telegraaf.nl/nieuws/1383640820/ruim-150-000-euro-gevonden-in-plafond-en-geldtelmachines"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ced47092-d57a-11e9-baff-02d2fb1aa1d7.jpg"
aantal: 270
unieke: 180
bron: "De Telegraaf"
---

<p class="intro">Update - Bij de grote politieactie tegen witwassen op een bedrijventerrein in Beverwijk heeft de politie tot nu toe ruim 150.000 euro in beslag genomen. Het geld zat in geldtelmachines en was verstopt in geheime bergplaatsen, onder meer in een systeemplafond.</p> <p>De politie, de Fiscale Inlichtingen- en Opsporingsdienst, het Openbaar Ministerie (OM) en de Belastingdienst vielen donderdagmiddag in Beverwijk tientallen telecomwinkels binnen. Van de 50 units op het afgesloten bedrijventerrein, zijn er ruim 40 die in dezelfde sector werkzaam zijn: de telecombranche.</p><p>De units worden doorzocht in een groot onderzoek naar ondergronds bankieren. Er doen 250 agenten en ambtenaren mee en er worden geldhonden ingezet. Computers en administratie zijn in beslag genomen. Het bedrijventerrein is volledig afgesloten van de buitenwereld.</p><p>„Het vermoeden bestaat dat de telecomhandel slechts een façade was om het verplaatsen van grote geldbedragen mogelijk te maken en te verhullen. Door de jaren heen zijn er op deze wijze vermoedelijk miljoenen euro’s verplaatst via telecombedrijven op het terrein”, aldus een woordvoerder.</p><p>„Vanuit eerdere onderzoeken is verder gezien dat het bedrijventerrein frequent wordt bezocht door vermoedelijke geldkoeriers en ondergronds bankiers. Voorts zijn er signalen dat er dubieus contant geld wordt ingebracht”, vervolgt de politie. Dat zou worden rondgepompt - onder meer naar Oost-Europa en Dubai.</p><p>Ondergronds bankieren heeft ’de warme aandacht’ van OM en politie, beweert men. Uit het recente rapport ‘De achterkant van Amsterdam’ bleek dat Nederland en de regio rond onze hoofdstad een wereldwijd epicentrum is. „Via dit systeem worden jaarlijks miljarden euro’s nagenoeg onzichtbaar en ontraceerbaar verplaatst.”</p><p>De politieactie duurt volgens een woordvoerder nog de hele avond. „Verdachten die zijn of worden aangehouden, zullen op een later tijdstip worden gehoord.”</p>
