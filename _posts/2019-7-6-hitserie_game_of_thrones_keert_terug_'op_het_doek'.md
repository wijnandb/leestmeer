---
layout: post
title: "Hitserie Game of Thrones keert terug 'op het doek'"
date: Sat, 06 Jul 2019 17:21:54 +0200
category: cultuur
externe_link: "https://nos.nl/l/2292307"
feature_image: "https://nos.nl/data/image/2019/07/06/561582/1008x567.jpg"
---

<p>In het Ulster Museum in Belfast werkt een team vrijwilligers aan een moderne versie van het middeleeuwse Tapijt van Bayeux. Op het wandkleed gaat het niet over de geschiedenis van de Slag bij Hastings (1066), maar over de Slag om Winterfell, de Slag om King's Landing en de bloederige Red Wedding. Het 90 meter lange kleed is een eerbetoon aan de hitserie Game of Thrones, die in mei eindigde.</p>
<p>Het Game of Thrones-borduurwerk hanteert dezelfde stijl als de middeleeuwse kunstschat over de Normandische verovering van Engeland. Het nieuwe wollen stripverhaal vertelt over de strijd om het fictieve Westeros zoals het originele tapijt vertelt over de strijd van Willem de Veroveraar.</p>
<p>Een belangrijk verschil met het origineel is dat het moderne kunstwerk, net als de televisieserie, op zeer expliciete wijze het bloedvergieten verbeeldt. Daarom hangt er, in tegenstelling tot bij de middeleeuwse versie, wel een waarschuwing in het museum: "Niet geschikt voor bezoekers onder de 18".</p>
<p>Volgens de kostuum- en textielcurator van het museum, Valerie Wilson, is het tapijtwerk de ideale manier om acht jaar fantasy-serie samen te vatten. "De lengte van het tapijt maakt het mogelijk om het verhaal zich te laten ontvouwen. Het is op veel manieren het perfecte medium om er het verhaal van het Game of Thrones-project mee te vertellen."</p>
<p>De serie is belangrijk voor het toerisme in Noord-Ierland, dat zich officieel tot Game of Thrones-territorium heeft laten verklaren door het Amerikaanse televisienetwerk HBO. Omdat grote delen van de serie zijn gefilmd in Noord-Ierland, worden er ook talloze Westeros-tours georganiseerd. Het Ulster Museum schat dat zo'n 150.000 mensen het onvoltooide Game of Thrones-tapijt al hebben gezien.</p>
<p>De ongeveer dertig vrijwilligers van het team leggen nu de laatste hand aan het tapijt. Als het binnenkort is afgerond, gaat het werk naar Bayeux in Frankrijk, waar het de bedoeling is dat het in de buurt van het originele Tapijt van Bayeux wordt tentoongesteld.</p>
