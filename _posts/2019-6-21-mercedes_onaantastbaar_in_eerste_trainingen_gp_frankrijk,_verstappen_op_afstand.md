---
layout: post
title: "Mercedes onaantastbaar in eerste trainingen GP Frankrijk, Verstappen op afstand"
date: Fri, 21 Jun 2019 12:54:53 +0200
categories: 
- sport 
- autosport 
externe_link: "https://nos.nl/l/2290015"
feature_image: "https://nos.nl/data/image/2019/06/21/558142/1008x567.jpg"
---

<p>De nieuwe Honda-motor heeft Max Verstappen in de aanloop naar de Grand Prix van Frankrijk nog niet dichter in de buurt van Mercedes-coureurs Lewis Hamilton en Valtteri Bottas gebracht.</p>
<p>De Nederlander finishte in de eerste training als vierde op bijna een seconde van Hamilton en in de tweede sessie was het verschil met de snelle Bottas ruim 1,1 seconde.</p>
<p>Verstappen kwam in de middagsessie niet verder dan de zesde plaats met 1.32,049, met de aantekening dat een poging een snelle tijd neer te zetten averij opliep door een actie van Hamilton.</p>
<p>Bottas noteerde als snelste 1.30,937. De Fin was de enige onder de 1.31. Hamilton kwam tot 1.31,361. Voor Verstappen eindigden ook de Ferrari-coureurs Charles Leclerc (1.31,586) en Sebastian Vettel (1.31,665) en Lando Norris (McLaren), die verraste met 1.31,882.</p>
<h2>Hamilton hindert Verstappen</h2>
<p>Verstappen had de pech dat zijn 'vliegende' ronde om een snelle tijd neer te zetten, werd verstoord door een schuiver van Hamilton. De wereldkampioen verloor de controle over de Mercedes, keerde terug op de baan maar hinderde daarbij Verstappen flink.</p>
<p>De Red Bull-coureur belandde ook buiten de baan. Beiden konden hun weg vervolgen. De actie van de Brit was voor de stewards voldoende reden om een onderzoek aan te kondigen.</p>
<p>De uitglijder van Hamilton was niet de enige vrijdag. Bij herhaling gingen coureurs op het kleurrijke circuit in de fout, Verstappen en teamgenoot Pierre Gasly overkwamen dat in de eerste training.</p>
<p>Het incident deed denken aan het voorval in Canada twee weken geleden, waar Sebastian Vettel tijdens de race van de baan raakte, terugkeerde en daarbij Hamilton hinderde.</p>
<p>Dat leverde de Duitser een tijdstraf van vijf seconden op, waardoor hij de zege verspeelde aan Hamilton. Op circuit Paul Ricard was die affaire vrijdag nog steeds het gesprek van de dag.</p>
<h2>Ferrari wil gelijk te halen, excuses Hamilton</h2>
<p>Ferrari meldde zich op het Franse circuit bij de stewards om met nieuw bewijs aan te tonen dat de beslissing van Montreal niet correct was. Het verzoek tot een 'review' leverde geen succes op. De straf van Vettel bleef gehandhaafd waardoor Hamilton als winnaar van de Grand Prix van Canada.</p>
<p>De stewards op het Paul Ricard-circuit bogen zich vrijdag na de trainingen ook over de actie van Hamilton. De Brit verontschuldigde zich netjes bij Verstappen voor zijn ongecontroleerde actie, maar direct na de sessie was nog niet duidelijk of hij daarmee wegkomt.</p>
<p>Mercedes liet in elk geval in beide trainingen zien dat beide bolides zondag in staat moeten worden geacht de zegereeks van dit seizoen (zeven op rij) te continueren. Bottas sloeg in de tweede training al een gat van bijna een halve seconde met zijn teamgenoot, maar Hamilton had ook geen perfecte ronde achter zijn naam.</p>
<p>Voor Verstappen is er in elk geval nog werk. Hij beschikt dit weekeinde over een nieuwe Honda-motor, maar daarmee kon hij vrijdag nog niet veel indruk maken. Vorig jaar reed hij op Paul Ricard naar de tweede plaats. De training op zaterdag en de kwalificatie moeten uitwijzen of het podium weer haalbaar is.</p>
<p>"De nieuwe motor levert wat tijdwinst op ten opzichte van de oude versie, maar we verliezen nog steeds veel terrein op de rechte stukken", gaf teambaas Christian Horner aan.</p>
