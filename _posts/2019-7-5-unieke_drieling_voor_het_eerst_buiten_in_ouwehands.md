---
layout: post
title: "Unieke drieling voor het eerst buiten in Ouwehands"
date: Fri, 05 Jul 2019 22:22:27 +0200
category: binnenland
externe_link: "https://www.telegraaf.nl/nieuws/1544855862/unieke-drieling-voor-het-eerst-buiten-in-ouwehands"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2eb1c268-9f65-11e9-9974-0217670beecd.jpg"
---

<p class="intro">Ze keken eventjes de kat uit de boom, maar de drie nevelpantertjes Badai, Angin en Kilat die vandaag voor het eerst het binnenverblijf mochten verlaten in Ouwehands Dierenpark, voelden zich al snel op hun gemak. In dit weer is het natuurlijk ook veel lekkerder om buiten te spelen.</p> <p>Dus liepen ze al snel rond in het ruime buitenverblijf, waar ze ook naar hartenlust kunnen klimmen op de rotsen en in de bomen. Van de vele bezoekers die een glimp van het trio wilden opvangen, trokken ze zich weinig aan.</p><p>Het is een bijzonder stel in Rhenen, want de nevelpantertjes zijn een drieling. „Best uniek”, zegt ook Kevin Kruissen van Ouwehands Dierenpark. „Nevelpanters behoren sowieso tot een bedreigde diersoort, maar dit maakt het alleen maar nog meer bijzonder.”</p><p>Het drietal werd 28 februari geboren en moest de eerste maanden binnen doorbrengen. Het mooie weer doen ze met hun namen overigens geen eer aan, want Badai, Angin en Kilat betekenen respectievelijk storm, wolken en bliksem.</p><p>Ontbossing</p><p>Nevelpanters komen voor in de bossen van Zuidoost-Azië, maar worden ook wel in de Himalaya gezien. Het aantal dieren is de afgelopen twintig jaar met zo’n 30 procent afgenomen als gevolg van ontbossing, maar ook commerciële stroperij. Vacht, vlees en botten worden verhandeld en brengen in sommige landen veel geld op. Ouwehands Dierenpark doet om die reden mee aan een fokprogramma.</p><p>Naast het drietal – een mannetje en twee vrouwtjes – staan er nog twee kleine nevelpantermannetjes te springen om naar buiten te gaan. Zij moeten nog even geduld hebben, omdat ze drie weken later zijn geboren en dus nog even in de zogeheten ’werpkist’ moeten blijven. In Ouwehands Dierenpark leven nu twee volwassen vrouwen, één volwassen man en vijf jongen.</p>
