---
layout: post
title: "Ombudsman tegen kabinet: zet fout met kinderopvangtoeslag nu eens recht"
date: Mon, 27 May 2019 12:15:24 +0200
category: nieuws
externe_link: "https://nos.nl/l/2286508"
feature_image: "https://nos.nl/data/image/2019/05/27/552874/1008x567.jpg"
---

<p>De Nationale ombudsman roept staatssecretaris Snel van Financiën op om met een behoorlijke oplossing te komen voor de 235 gezinnen bij wie de kinderopvangtoeslag in 2014 zonder deugdelijk onderzoek is stopgezet. Veel gezinnen zijn in geldnood gekomen en ondanks eerdere bemoeienis van de ombudsman sleept de kwestie zich nog steeds voort.</p>
<p>Eind vorige maand stelde de Raad van State een van de gedupeerde gezinnen in het gelijk. Met het stopzetten en terugvorderen van de toeslag heeft de Belastingdienst het gezin in de financiële problemen gestort, oordeelde de Raad van State. Daarbij werd geen rekening gehouden met de omstandigheden van de ouders.</p>
<p>De ombudsman kwam in 2017 al met een rapport waarin stond dat de Belastingdienst buitenproportioneel hard heeft opgetreden, waarbij ouders geen eerlijke kans kregen om hun gelijk aan te tonen. Volgens de ombudsman moest de staatssecretaris de gezinnen tegemoetkomen.</p>
<p>Sindsdien is dat niet of nauwelijks gebeurd, afgezien van een excuus voor de trage afhandeling van de bezwaren en voor de slechte communicatie. Vorig jaar trok ook de Kinderombudsvrouw aan de bel, omdat kinderen hun recht op opvang misliepen.</p>
<h2>Twee weken</h2>
<p>De Nationale ombudsman, Reinier van Zutphen, grijpt nu de uitspraak van de Raad van State aan om staatssecretaris Snel opnieuw tot actie te manen. "Ik vraag de staatssecretaris opnieuw om een behoorlijke oplossing te bieden voor de problemen waarin de gezinnen door toedoen van de Belastingdienst ongewild en zonder schuld terecht zijn gekomen."</p>
<p>Van Zutphen wil binnen twee weken schriftelijk antwoord van Snel.</p>
