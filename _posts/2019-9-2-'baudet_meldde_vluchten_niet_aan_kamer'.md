---
layout: post
title: "'Baudet meldde vluchten niet aan Kamer'"
date: Mon, 02 Sep 2019 15:46:56 +0200
category: politiek
externe_link: "https://nos.nl/l/2300056"
feature_image: "https://nos.nl/data/image/2019/08/19/571198/1008x567.jpg"
---

<p>Forum voor Democratie-leider Thierry Baudet heeft volgens ingewijden minstens twee keer een vlucht gemaakt in een privévliegtuig van een zakenman van Suit Supply, en dat niet gemeld in het geschenken- of reizenregister van de Tweede Kamer.</p>
<p>Dat schrijft HP/De Tijd.</p>
<p>De vluchten, die volgens HP/De Tijd duizenden euro's waard waren, vonden plaats in 2017 en 2018. Baudet werd in maart 2017 als Kamerlid geïnstalleerd. Bestemming van de vluchten was volgens HP/De Tijd onder meer Ibiza, waar Club Lio werd bezocht, een bekende uitgaansgelegenheid op het eiland.</p>
<h2>Groepje vrienden</h2>
<p>Baudet reageerde op de radio, bij Dit is de Dag. Volgens hem is er helemaal niets gebeurd waar hij zich voor moet schamen. "We hebben een groepje vrienden en we gaan wel eens pad." Het register van de Tweede Kamer is volgens Baudet ook helemaal niet voor dit soort zaken bedoeld, alleen als er echt sprake kan zijn van belangenverstrengeling.</p>
<p>"Maar als we dit soort dingen moeten melden, zal ik dat met alle plezier doen." Baudet zei dat hij eens gaat uitzoeken wat het interne beleid is van Forum en hij zal ook Kamervoorzitter Arib om raad vragen.</p>
<h2>Aanmelden</h2>
<p>Kamerleden dienen hun nevenfuncties, giften en buitenlandse reizen in openbare registers te vermelden. Giften vanaf 50 euro dienen te worden vermeld. Bij cadeaus van familie of vrienden moeten Kamerleden zelf een inschatting maken of er sprake kan zijn van belangenverstrengeling.</p>
<p>Een betrokkene bevestigt tegenover de NOS dat hij Baudet meermalen geadviseerd heeft de reizen aan te melden in het register.</p>
<h2>Appartement Pechtold</h2>
<p>Eind 2017 ontstond er in Den Haag ophef over een appartement van toenmalig D66-leider Pechtold in Scheveningen.</p>
<p>Het appartement was een schenking van een Canadese oud-diplomaat aan de D66-voorman. Sommigen vonden dat Pechtold de schenking had moeten melden in het geschenkenregister. Pechtold deed dat niet omdat hij het als een privékwestie zag.</p>
<p>De Hoge Raad oordeelde later dat er geen aanwijzingen waren voor een misdrijf en er geen aanleiding was voor een strafrechtelijk onderzoek.</p>
