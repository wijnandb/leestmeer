---
layout: post
title: "Van der Poel heeft zeldzame en dure offday tijdens wereldbeker in Les Gets"
date: Sun, 14 Jul 2019 16:54:32 +0200
category: sport
externe_link: "https://nos.nl/l/2293466"
feature_image: "https://nos.nl/data/image/2019/03/24/539177/1008x567.jpg"
---

<p>Voor Mathieu van der Poel is de wereldbekerwedstrijd in Les Gets uitgelopen op een deceptie. Op de mountainbike stelde hij teleur met een zestiende plaats.</p>
<p>Vorige week ontbrak Van der Poel nog tijdens de wereldbekerwedstrijden in Andorra. De renner van Circus-Corendon vierde op dat moment vakantie. Hij had na zijn laatste overwinning op de mountainbike, op 26 mei in Nove Mesto, even een rustpauze ingelast.</p>
<p>Vrijdag won Van der Poel nog de zogenoemde shorttrackrace in Frankrijk, maar de start van de crosscountryrace was duidelijk minder. Gehuld in het nationale tricot moest Van der Poel meteen in de achtervolging. Hij begon als negende aan zijn tweede ronde.</p>
<p>Van der Poel slaagde er vervolgens niet in nog terug te komen. Per ronde verloor de alleskunner veel terrein en al snel bleek zelfs een toptienklassering onhaalbaar. De Nederlands kampioen eindigde uiteindelijk op een zestiende plaats.</p>
<p>Zijn achterstand op winnaar Nino Schürter was ruim drie minuten. De Zwitserse wereldkampioen liet in de slotronde Gerhard Kerschbaumer achter zich. Milan Vader, de andere Nederlander naast Van der Poel die in actie kwam, werd knap dertiende.</p>
<p>"Ik heb de hoogtestage nog niet goed verwerkt. Het is niet de goede kant op gegaan, jammer genoeg. Dat is het risico dat we namen vandaag", blikte Van der Poel terug. "Op het einde ging het wel beter, maar toen was het kalf al verdronken."</p>
<h2>Dure offday</h2>
<p>De offday van Van der Poel heeft ook gevolgen voor het algemeen klassement. Door zijn zestiende plaats zakte hij een plaats, van twee naar drie. De achterstand op wereldbekerleider Schürter is 261 punten.</p>
<h2>Terpstra zevende</h2>
<p>Ook de vrouwen kwamen in actie. Vorige week schreef Anne Terpstra geschiedenis door als eerste Nederlandse vrouw een wereldbekerwedstrijd te winnen. In Les Gets zat een nieuwe triomf er niet in. Terpstra passeerde als zevende de meet. Ze blijft wel derde in het algemeen klassement.</p>
