---
layout: post
title: "Alle ogen op Ødegaard: 'Ajax zou een fantastische stap zijn'"
date: Fri, 24 May 2019 08:32:18 +0200
category: sport
externe_link: "https://nos.nl/l/2286069"
feature_image: "https://nos.nl/data/image/2019/05/24/552164/1008x567.jpg"
---

<p>"Dit was absoluut een van mijn mooiste wedstrijden hier in Arnhem", zei Martin Ødegaard dinsdag na afloop van Vitesse-FC Groningen. Er stond die avond geen maat op de 20-jarige Noor.</p>
<p>Met een doelpunt en twee assists was hij de grote man aan de kant van de thuisploeg, die met 3-1 won en zich ten koste van Groningen plaatste voor de finale van de play-offs om Europees voetbal.</p>
<p>Net als vorig jaar neemt Vitesse het in de eindstrijd op tegen FC Utrecht. Vanavond is de eerste wedstrijd in de Domstad.</p>
<p>Er wordt opnieuw veel verwacht van Ødegaard. De huurling van Real Madrid lijkt in topvorm. Sinds de winterstop was hij betrokken bij zestien Arnhemse treffers: zes goals en tien assists.</p>
<h2>'Onwijs goed'</h2>
<p>Na dit seizoen loopt het huurcontract van Ødegaard bij Vitesse af. Zijn toekomst is nog ongewis, maar houdt de gemoederen al een tijdje bezig. De Noor wordt bijvoorbeeld regelmatig in verband gebracht met Ajax.</p>
<p>Bryan Linssen en Maikel van der Werff kunnen de kwaliteiten van de aanvaller bij Vitesse dagelijks van dichtbij aanschouwen. Het tweetal heeft het afgelopen jaar met regelmaat genoten.</p>
<p>"Ødegaard is het hele seizoen natuurlijk al goed bezig en heeft een hele goede ontwikkeling doorgemaakt", zegt aanvoerder Van der Werff. "Die jongen kan gewoon onwijs goed voetballen en wordt ook goed benut in ons team."</p>
<h2>Champions League in</h2>
<p>De geruchten over een mogelijke overstap naar Amsterdam zijn ook Linssen niet ontgaan. "Men spreekt over Ajax en natuurlijk zou dat een fantastische stap zijn. De Champions League in. En hopen dat ze het net zo goed doen als dit jaar. Dan is het fantastisch."</p>
<p>"Maar het zou misschien ook goed zijn om in het buitenland te gaan kijken. Andere omstandigheden, andere teams, andere tactieken. Uiteindelijk ga je daar ook weer van leren."</p>
<p>Ook voor Linssen en Van der Werff komt deze zomer een einde aan hun periode in Arnhem. Beide spelers hopen op een mooie nieuwe club, het liefst in het buitenland.</p>
<p>Van der Werff heeft een aflopend contract dat niet zal worden verlengd, terwijl Linssen nog tot medio 2020 vastligt. De topscorer van Vitesse heeft zijn zinnen gezet op een vertrek. "Ik heb nog een jaar, waardoor Vitesse nu ook nog wat aan mij kan verdienen."</p>
<p>In het tweeluik met FC Utrecht krijgen de Arnhemse fans dus voor de laatste keer de kans om Ødegaard, Linssen en Van der Werff in het shirt van Vitesse in actie te zien.</p>
