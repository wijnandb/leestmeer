---
layout: post
title: "Nederland geeft voor het eerst 100 miljard euro uit aan zorg"
date: Fri, 21 Jun 2019 00:02:40 +0200
categories: 
- financieel 
- economie 
externe_link: "https://nos.nl/l/2289961"
feature_image: "https://nos.nl/data/image/2019/06/21/558029/1008x567.jpg"
---

<p>In 2018 heeft Nederland voor het eerst 100 miljard euro uitgegeven aan zorg en welzijn. Dat is een stijging van 3 miljard euro ten opzichte van 2017, meldt het Centraal Bureau voor de Statistiek.</p>
<p>Het gaat om zorgkosten in de brede zin van het woord. Naast medische zorg en de kosten van medicijnen worden bijvoorbeeld ook kosten voor kinderopvang en welzijn meegerekend. Zonder die kosten komen de totale zorguitgaven uit op bijna 79 miljard euro.</p>
<p>Ook het aantal mensen dat werkzaam is in de gezondheids- en welzijnszorg is toegenomen. In 2018 waren dat er zo'n 38.000 meer dan een jaar eerder.</p>
<p>De kosten voor huisartsenpraktijken stegen met 5,2 procent. Ook de uitgaven aan medicijnen zijn met zo'n 2 procent gestegen.</p>
<p>Hoe komt het nou dat de ene pil verkocht wordt voor een prikkie, en de andere voor een fortuin. In deze video leggen we het je uit.</p>
<p>Volgens hoofdeconoom Peter Hein van Mulligen van het CBS heeft de stijging geen eenduidige oorzaak. "Het is natuurlijk al een tijdje aan de gang. De stijging heeft deels te maken met de vergrijzing. Er zijn meer mensen die langdurig behoefte hebben aan zorg. Dus er zijn ook meer mensen nodig in de zorg." Volgens Van Mulligen is het daarnaast een sector waar het moeilijk is om kosten te besparen door automatisering.</p>
<p>In totaal werd via de overheid, verzekeringen en eigen betalingen in 2018 gemiddeld 5805 euro per persoon uitgegeven aan zorg. Dat is 140 euro meer dan in 2017. De uitgaven aan zorg worden voor bijna 83 procent gefinancierd uit verplichte verzekeringen.</p>
<h2>Te dure medicijnen</h2>
<p>Minister Bruins zei in een reactie dat het kabinet al langer probeert meer grip te krijgen op de kosten van zorg, want dat die kosten niet sneller moeten stijgen dan de groei van de economie. Hij wees bijvoorbeeld op de strijd van het kabinet tegen te dure medicijnen.</p>
<p>"Met sommige afspraken in het regeerakkoord laten we de groei van de kosten minder snel voortgaan, maar we zijn er nog niet", benadrukte hij in het NOS Radio 1 Journaal. Bruins zei dat ook de komende jaren de zorgkosten verder zullen stijgen. "Wat we voorop willen blijven stellen, is goede zorg voor de patiÃ«nt."</p>
