---
layout: post
title: "Ajax keurt gedrag fans af na rellen jeugdwedstrijd tegen Feyenoord"
date: Sun, 26 May 2019 02:18:28 +0200
category: nieuws
externe_link: "https://nos.nl/l/2286322"
feature_image: "https://nos.nl/data/image/2019/05/25/552437/1008x567.jpg"
---

<p>Algemeen directeur Edwin van der Sar van Ajax keurt de situatie af die zich op de tribunes voordeed tijdens de kampioenswedstrijd tussen Ajax en Feyenoord onder 19. De wedstrijd op sportcomplex De Toekomst in Amsterdam werd gistermiddag gestaakt vanwege ongeregeldheden tussen toeschouwers.</p>
<p>Na een halfuur spelen ontstond er onrust op de tribune achter de dug-outs. Tientallen fanatieke Ajax-supporters voerden een charge uit richting familieleden van Feyenoordspelers die zich lieten horen na een grote kans voor de Rotterdammers.</p>
<p>De trainers van beide elftallen, oud-profvoetballers John Heitinga (Ajax) en Dirk Kuijt (Feyenoord), probeerden de onrust op de tribune tevergeefs te sussen.</p>
<h2>Sportief slot</h2>
<p>Van der Sar betreurt het gedrag van de fans. "Voor de beide clubs en de vele toeschouwers is het daarnaast erg vervelend dat het duel niet is uitgespeeld. De spannende competitie van de O19 verdient een sportief slot en daarover verwachten wij komende week van de KNVB meer te horen."</p>
<p>Feyenoord heeft nog niet inhoudelijk gereageerd op de stilgelegde wedstrijd. Eerder zei de club wel dat de wedstrijd werd afgebroken omdat "de veiligheid van spelers, familieleden van spelers en andere genodigden van Feyenoord niet gewaarborgd kon worden".</p>
<p>Feyenoord onder 19 jaar had aan een gelijkspel genoeg om kampioen te worden. Ajax moest winnen om de titel voor zich op te eisen. Op het moment van stilleggen stond het 0-0.</p>
