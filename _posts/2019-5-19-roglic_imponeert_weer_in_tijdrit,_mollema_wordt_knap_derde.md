---
layout: post
title: "Roglic imponeert weer in tijdrit, Mollema wordt knap derde"
date: Sun, 19 May 2019 17:13:53 +0200
category: sport
externe_link: "https://nos.nl/l/2285423"
feature_image: "https://nos.nl/data/image/2019/05/19/551193/1008x567.jpg"
---

<p>Primoz Roglic heeft ook de tweede tijdrit in de Giro d'Italia op zijn naam geschreven. De Sloveen van Jumbo-Visma legde het glooiende parcours van 34,8 kilometer tussen Riccione en San Marino af in 51 minuten en 52 seconden.</p>
<p>Daarmee was hij 11 seconden sneller dan Victor Campenaerts. De Belg had onderweg materiaalpech, moest van fiets wisselen en dat kostte hem waarschijnlijk de zege.</p>
<h2>Mollema klimt sterk</h2>
<p>Bauke Mollema werd knap derde op een minuut van Roglic. De renner van Trek moest in de vlakke aanloop nog ruimschoots toegeven op de meeste klassementsrenners, maar won vervolgens op de 12 kilometer lange klim veel terug. Mollema was daar sneller dan onder anderen Vicenzo Nibali, die op 1 minuut 5 van Roglic finishte.</p>
<p>Sam Oomen (Sunweb) werd 41ste op 3.39. De grote verliezers waren Simon Yates (+3.11) en Miguel Ángel López (+3.45).</p>
<h2>Conti houdt roze</h2>
<p>De Italiaan Valerio Conti eindigde als 38ste, op 3 minuut 34 van Roglic, maar hield nog ruimschoots genoeg over om dinsdag ook de tiende etappe in het roze te mogen beginnen. Maandag genieten de renners van een rustdag. Conti's voorsprong op Roglic bedraagt 1 minuut 50.</p>
<p>Roglic was ook in de eerste tijdrit, tevens de eerste etappe, al de beste van het Giro-peloton. Ook toen werd Campenaerts tweede.</p>
