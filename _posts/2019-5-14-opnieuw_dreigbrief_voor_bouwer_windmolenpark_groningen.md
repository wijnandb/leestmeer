---
layout: post
title: "Opnieuw dreigbrief voor bouwer windmolenpark Groningen"
date: Tue, 14 May 2019 14:31:14 +0200
category: nieuws
externe_link: "https://nos.nl/l/2284577"
feature_image: "https://nos.nl/data/image/2019/04/04/541423/1008x567.jpg"
---

<p>Opnieuw heeft een van de bouwers van een windmolenpark langs de N33 in Groningen een dreigbrief ontvangen. Het bedrijf heeft aangifte gedaan en de politie doet onderzoek.</p>
<p>Het gaat om Innogy, een tak van het internationale energiebedrijf RWE. Het bedrijf zegt niet te stoppen met de bouw van het windmolenpark.</p>
<p>In de brief staat dat het bedrijf de bedreiging te danken heeft "aan de tomeloze drift van uw onderneming om zich te verrijken over de rug van de bevolking en het verwoesten van onze leefomgeving", schrijft RTV Noord.</p>
<p>"U moet rekening houden met zeer onaangename ervaringen voor u en uw personeel en dat op al uw projecten, dus ook reeds gerealiseerde projecten, waar ook gevestigd."</p>
<h2>Meer dreigementen</h2>
<p>Meer ondernemers die betrokken zijn bij de aanleg van windmolenparken in Groningen en Drenthe ontvingen dreigbrieven en dreigementen. Voor één ondernemer was dat aanleiding om zich terug te trekken uit een project.</p>
<p>In de regio is al jaren ruzie tussen voor- en tegenstanders van de windparken. Tegenstanders vrezen onder meer geluidsoverlast en ze vinden dat de molens het landschap verpesten. De laatste tijd is het debat verhard.</p>
