---
layout: post
title: "Binnenhof boos op boerderijbezetters"
date: Tue, 14 May 2019 09:31:00 +0200
categories: 
- entertainment 
- opinie 
externe_link: "https://www.telegraaf.nl/nieuws/3582183/binnenhof-boos-op-boerderijbezetters"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4fa04c7a-761a-11e9-8aa7-02d1dbdc35d1.jpg"
---

<p class="intro">Veel partijen in de Tweede Kamer hebben geen goed woord over voor de actievoerders die maandag enige tijd een stal van een varkenshouderij in Boxtel hebben bezet. Justitieminister Ferd Grapperhaus moet in het dinsdagse vragenuur uitleggen wat hij tegen zulke bezettingen kan doen, vindt het CDA.</p> <p>De tweede regeringspartij en coalitiepartner VVD willen op een later moment ook een uitgebreider debat over de acties van dierenrechtenactivisten. CDA-Kamerleden Jaco Geurts en Madeleine van Toorenburg togen maandag zelf naar de Boxtelse boerderij „om de varkenshouder en z’n gezin te steunen.”</p><p>Kamerbreed hekelden partijen de actie tegen de varkenshouderij. Die „vrij kansloze actie” helpt „echt niet om tot een oplossing te komen”, zei fractievoorzitter van D66 Rob Jetten dinsdag in het tv-programma Goedemorgen Nederland. Hij vindt het goed dat de politie en het Openbaar Ministerie kijken of bezetters vervolgd kunnen worden.</p><p>Ook GroenLinks en de Partij voor de Dieren namen afstand van de bezetting. „Wij vinden dat je je altijd netjes aan de wet moet houden. Ook de boeren. En ook de activisten”, zei de Europese lijsttrekker Anja Hazekamp van PvdD maandagavond.</p><p>De dierenrechtenactivisten van ’Meat the Victims’ wilden met hun actie aandacht vragen voor het leed dat volgens hen schuilgaat achter de deuren van de Nederlandse boerderijen. De politie maakte maandagavond een einde aan de actie, waarbij een onbekend aantal activisten werd afgevoerd met busjes. Later op dinsdag komt de politie met meer mededelingen daarover.</p>
