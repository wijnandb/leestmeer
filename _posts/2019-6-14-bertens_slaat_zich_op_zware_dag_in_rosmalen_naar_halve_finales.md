---
layout: post
title: "Bertens slaat zich op zware dag in Rosmalen naar halve finales"
date: Fri, 14 Jun 2019 19:01:47 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/HsfMePt3-aI/2289077"
feature_image: "https://nos.nl/data/image/2019/06/14/556788/1008x567.jpg"
---

<p>Kiki Bertens heeft zich geplaatst voor de laatste vier in Rosmalen. De als eerste geplaatste Wateringse versloeg de Russin Natalia Vichljantseva zonder problemen: 6-3, 6-3.</p>
<p>Nadat Bertens eerder op de dag al het staartje van de partij tegen Arantxa Rus had afgewerkt, ging haar drukke dag verder met de kwartfinale tegen de nummer 119 van de wereld.</p>
<p>Net als tegen Rus, verspilde Bertens tegen Vichljantseva weinig energie. Alleen toen ze voor de wedstrijd serveerde, moest ze nog een beetje extra gas geven. Haar Russische opponente werkte drie wedstrijdpunten weg, om op het vierde alsnog te buigen.</p>
<p>Bertens kreeg de hele wedstrijd geen enkel breakpoint tegen, terwijl ze op haar beurt alle drie de breekkansen op de service van Vichljantseva met beide handen aangreep.</p>
<p>In de halve finale wacht zaterdag qualifier Elena Rybakina, die de verliezend finalist van vorig jaar Kirsten Flipkens uitschakelde.</p>
<p>Bertens sloot haar tennismarathon stijlvol af door samen met Demi Schuurs ten koste van Georgina García Pérez en Fanny Stollar ook de halve finales te bereiken in het dubbelspel: 7-5, 6-2.</p>
<p>"Ik denk dat ik het beste tennis heb laten zien van heel de week", glunderde Bertens, die niet klaagde over vermoeidheid. "Ik voel me nog goed. Het zijn drukke dagen, maar ik ben blij met alle overwinningen hier."</p><img src="http://feeds.feedburner.com/~r/nossporttennis/~4/HsfMePt3-aI" height="1" width="1" alt=""/>
