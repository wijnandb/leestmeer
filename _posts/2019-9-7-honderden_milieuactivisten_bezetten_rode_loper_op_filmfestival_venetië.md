---
layout: post
title: "Honderden milieuactivisten bezetten rode loper op filmfestival Venetië"
date: Sat, 07 Sep 2019 17:09:00 +0200
category: nieuws
externe_link: "https://nos.nl/l/2300743"
feature_image: "https://nos.nl/data/image/2019/09/07/575677/1008x567.jpg"
---

<p>Honderden klimaatactivisten hebben op de slotdag van van het filmfestival in Venetië de rode loper urenlang bezet gehouden. Ze eisten actie tegen klimaatverandering en een verbod voor grote cruiseschepen om nog langer aan te leggen in Venetië.</p>
<p>De ruim driehonderd deelnemers, sommigen gekleed in witte overalls, droegen borden met leuzen als Grandi navi no (geen grote schepen) en Big ships kill Venice (grote schepen doden Venetië). De politie hield de betogers nauwlettend in de gaten, maar de demonstratie verliep vreedzaam. Rond het middaguur vertrokken de betogers.</p>
<p>De demonstranten kregen steun van Rolling Stones-voorman Mick Jagger en acteur Donald Sutherland, die in Venetië zijn voor de première van de thriller The burnt orange heresy, waar ze allebei een rol in spelen.</p>
<p>"Ik ben blij dat ze dit doen want zij zijn degenen die de planeet erven", zei Jagger op een persconferentie. Ook bekritiseerde hij de Amerikaanse regering, die volgens hem bezig is om alle genomen milieumaatregelen weer terug te draaien.</p>
<p>Volgens Sutherland moeten milieuactivisten harder vechten voor hun doel en verdienen ze alle steun die ze kunnen krijgen. Ook hij was kritisch over de leiders van sommige grote landen. "Als je mijn leeftijd bent, 85, en je hebt kinderen en kleinkinderen, laat je ze niets na als je die mensen in Brazilië, Londen en Washington niet wegstemt. Ze vernietigen de aarde."</p>
