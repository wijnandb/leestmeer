---
layout: post
title: "'Ridouan T. ontkent plan om Peter R. de Vries te doden'"
date: Wed, 15 May 2019 19:16:19 +0200
category: nieuws
externe_link: "https://nos.nl/l/2284803"
feature_image: "https://nos.nl/data/image/2019/05/15/550178/1008x567.jpg"
---

<p>Ridouan T. is niet van plan misdaadverslaggever Peter R. de Vries om het leven te laten brengen. Dat zou de voortvluchtige crimineel persoonlijk hebben laten weten aan De Vries, die in tv-programma RTL Boulevard zei dat hij een bericht van T. heeft ontvangen.</p>
<p>Dinsdag maakte De Vries op Twitter bekend dat justitie en politie hem hebben laten weten dat de zware crimineel opdracht had gegeven om hem te liquideren vanwege kritische uitspraken die hij over T. zou hebben gedaan. De Vries wilde met zijn tweet naar eigen zeggen de angel uit de bedreiging halen.</p>
<p>Vervolgens zocht T. contact met De Vries om hem te laten weten dat hij niet voor zijn leven hoeft te vrezen.</p>
<p>Dat T. van zich laat horen, is bijzonder. Hij is een van de meest gezochte criminelen van het land. Hij wordt verdacht van een aantal moordopdrachten en is voortvluchtig. De politie vermoedt dat T. in het buitenland zit.</p>
<p>Volgens het Openbaar Ministerie zit hij ook achter de aanslagen op het Telegraaf-gebouw en de redactie van het weekblad Panorama.</p>
<h2>'Ik respecteer je'</h2>
<p>Peter R. de Vries wilde geen details geven over hoe het contact tussen hem en T. tot stand is gekomen. "Daar zijn derden bij betrokken en ik heb hen beloofd dat ik er verder niets over zou zeggen. Maar het was een persoonlijk bericht van hem, daar bestaat geen misverstand over."</p>
<p>In het bericht liet T. onder meer weten dat hij vroeger "geboeid" naar de programma's van De Vries keek. "Ik respecteer je en zie je als een professioneel journalist. Geen haar op mijn hoofd die eraan denkt om jou iets aan te doen. Ik heb 100.000 procent niets tegen jou", aldus T.</p>
<h2>Desinformatie</h2>
<p>Inez Weski, advocaat van T., wil niet zeggen of ze op de hoogte was van de boodschap van haar cliÃ«nt en of ze recent contact met hem heeft gehad. "Daar doe ik geen uitspraken over", laat ze weten.</p>
<p>Wel was ze dinsdag verbaasd over de tweet van De Vries en de nasleep daarvan. "Het wordt meteen voor waar aangenomen. Er wordt niet eerst bedacht wie de bron van deze informatie kan zijn en of dit misschien op basis van desinformatie is. Er wordt namelijk een immense storm aan valse informatie verstrekt."</p>
<p>De Vries zei in RTL Boulevard dat hij de woorden van T. gelooft: "Als iemand die voortvluchtig is het risico en de moeite neemt om in een persoonlijke boodschap dit in een flink aantal alinea's tegen te spreken, heeft dat voor mij wel waarde."</p>
