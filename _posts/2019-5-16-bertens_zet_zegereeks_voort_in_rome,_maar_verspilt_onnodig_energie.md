---
layout: post
title: "Bertens zet zegereeks voort in Rome, maar verspilt onnodig energie"
date: Thu, 16 May 2019 12:38:32 +0200
category: sport
externe_link: "https://nos.nl/l/2284911"
feature_image: "https://nos.nl/data/image/2019/05/16/550345/1008x567.jpg"
---

<p>Kiki Bertens heeft de derde ronde van het graveltoernooi van Rome bereikt. De kersverse mondiale nummer vier van de wereld deed dat ten koste van de 17-jarige Amerikaanse Amanda Anisimova: 6-2, 4-6, 7-5.</p>
<p>Later vandaag komt Bertens weer in actie in de achtste finales tegen de Française Alizé Cornet, die de Spaanse Carla Suárez zag opgeven. Omdat er woensdag veel regen viel in Rome, is er vandaag een overvol programma.</p>
<p>In haar eerste wedstrijd na het winnen afgelopen zaterdag van het prestigieuze toernooi van Madrid, varieerde Bertens aanvankelijk goed tegen Anisimova. Ook verdedigde ze sterk en trok ze in de eerste elf games alle belangrijke punten naar zich toe.</p>
<h2>Bertens geeft riante voorsprong uit handen</h2>
<p>Vervolgens raakte Bertens op het trage gravel van Rome haar concentratie kwijt en Anisimova, die in april haar eerste WTA-titel won, maakte een achterstand van twee breaks ongedaan.</p>
<p>"Nul power", riep een gefrustreerde Bertens, die met een dubbele fout de tweede set inleverde. De vertwijfeling bleef en in de derde set verspeelde ze drie keer een break voorsprong.</p>
<p>Op karakter sleepte Bertens de zege echter alsnog uit het vuur, waarna ze het uitschreeuwde van opluchting. Bij een goed resultaat in Rome zou de Nederlandse - ruim een week voor Roland Garros - de nummer twee van de wereld kunnen worden.</p>
