---
layout: post
title: "Minister De Jonge beraadt zich opnieuw over afspraken spermadonoren"
date: Tue, 04 Jun 2019 16:41:08 +0200
category: nieuws
externe_link: "https://nos.nl/l/2287600"
feature_image: "https://nos.nl/data/image/2019/04/05/541709/1008x567.jpg"
---

<p>Minister Hugo de Jonge gaat zich opnieuw beraden over de mogelijkheid voor traceerbare spermadonoren om weer anoniem te worden. Dat heeft hij in de Tweede Kamer gezegd in antwoord op vragen van VVD-Kamerlid Ockje Tellegen. Eind 2018 sprak de minister met spermaklinieken af dat donoren deze switch mochten maken. Voor donorkinderen betekent dit dat zij ineens geen informatie over hun vader kunnen opvragen terwijl dit wel met hen was afgesproken.</p>
<p>Nieuwsuur berichtte in maart over afspraken die minister De Jonge maakte met klinieken over de status van spermadonoren. Met die afspraken kregen traceerbare spermadonoren van voor 2004 de mogelijkheid om alsnog anoniem te worden als er nu door een donorkind werd verzocht om zijn gegevens. Met de ouders van deze kinderen was juist afgesproken dat ze informatie over de donor wel zouden krijgen. Destijds zei de minister in een reactie het 'zeer spijtig' te vinden voor de donorkinderen maar "de donor van voor 2004 kan altijd terugkomen op zijn besluit".</p>
<p>Vorige week bleek uit een grote evaluatie van de wetgeving die in 2004 werd ingevoerd dat de afspraken van minister De Jonge in strijd zijn met diezelfde wetgeving. Hoewel de minister zegt zich opnieuw te zullen beraden, wil hij hiervoor wel eerst een 'onafhankelijk juridisch advies over de kwestie'.</p>
<p>Ook coalitiepartijen CDA en ChristenUnie sloten zich aan bij de oproep van VVD-Kamerlid Ockje Tellegen aan de minister om snel met een reactie te komen op het rapport. Die is nu aangekondigd voor september. "Er is voor een heleboel kinderen op het moment onzekerheid, of zij hun vader Ã¼berhaupt wel in dat register kunnen terugvinden. Omdat de vraag is of het register wel compleet is. En omdat een heleboel vaders in eerste instantie bereid waren om bekend te zijn maar zich toch hebben bedacht", aldus Tellegen in de Kamer vanmiddag.</p>
