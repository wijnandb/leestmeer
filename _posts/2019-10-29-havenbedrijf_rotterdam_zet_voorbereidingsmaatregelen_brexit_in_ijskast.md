---
layout: post
title: "Havenbedrijf Rotterdam zet voorbereidingsmaatregelen brexit in ijskast"
date: Tue, 29 Oct 2019 21:02:29 +0100
category: nieuws
externe_link: "https://nos.nl/l/2308221"
feature_image: "https://nos.nl/data/image/2019/10/29/588341/1008x567.jpg"
aantal: 226
unieke: 151
bron: "NOS"
---

<p>Het Havenbedrijf Rotterdam draait de voorbereidingsmaatregelen terug die waren genomen voor een mogelijke no-deal-brexit. Het gaat bijvoorbeeld om de zogeheten 'bufferparkeerplaatsen' die waren gemaakt voor vrachtwagens die na de brexit nieuwe papieren nodig hebben en niet direct verder kunnen.</p>
<p>Volgens het Havenbedrijf worden de maatregelen tijdelijk in de ijskast gezet op advies van het ministerie van Buitenlandse Zaken. Reden is dat de Europese Unie het Verenigd Koninkrijk drie maanden extra tijd geeft om een ordelijk vertrek uit de unie te regelen.</p>
<p>"Uitstel betekent echter geen afstel", benadrukt het Havenbedrijf in een verklaring. De organisatie blijft erop hameren dat exporteurs en importeurs hun lading digitaal moeten vooraanmelden om ervoor te zorgen dat deze ook na de brexit snel via de Nederlandse havens vervoerd kan worden, schrijft RTV Rijnmond.</p>
<h2>Belangrijke handelspartner</h2>
<p>Handelen met het Verenigd Koninkrijk gaat nu nog zonder veel rompslomp. Maar als het Verenigd Koninkrijk niet meer onder de Europese Unie valt, gaat dat veranderen. Dat betekent onder meer dat er dan douane-aangifte gedaan moet worden. Ook gelden er strengere regels voor handel van en naar onze overzeese buren.</p>
<p>Het Havenbedrijf Rotterdam bereidt zich daarom al langer voor op de nieuwe situatie. Volgens de organisatie wordt jaarlijks 54 miljoen ton aan goederen vervoerd tussen Nederland en het Verenigd Koninkrijk. Meer dan 600.000 vrachtwagens met lading gaan via de haven van Rotterdam naar het Verenigd Koninkrijk. </p>
