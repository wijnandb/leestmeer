---
layout: post
title: "Nieuwe film Woody Allen: 'Zijn werk is niet meer onschuldig'"
date: Thu, 29 Aug 2019 16:42:31 +0200
category: nieuws
externe_link: "https://nos.nl/l/2299465"
feature_image: "https://nos.nl/data/image/2019/08/29/573371/1008x567.jpg"
---

<p>Je kon er ieder jaar de klok op gelijk zetten: de nieuwe film van Woody Allen. Maar A Rainy Day In New York bereikt met flinke vertraging de Europese bioscopen. Dit heeft alles te maken met de #MeToo-nasleep. Door vermeend kindermisbruik in 1992, is Allen opnieuw onder vuur komen te liggen. Het zijn onbewezen beschuldigingen, maar toch hangen ze als een donkere wolk boven de Amerikaanse regisseur.</p>
<p>Nieuwsuur sprak met Woody Allen in Parijs, waar de internationale pers het uitdrukkelijke verzoek krijgt om niets te vragen over de #MeToo-kwestie. Wel wil Allen reageren op het feit dat zijn nieuwste film voorlopig niet uitkomt in de VS, al blijft hij op de vlakte: "Er is op dit moment geen distributeur voor. Ik denk dat wanneer de film enthousiast wordt ontvangen in Europa, Azië en Zuid-Amerika, dat het het misschien alsnog gebeurt."</p>
<p>Volgens Dana Linssen, filmcriticus van NRC, maakt #MeToo toch dat je anders naar de film kijkt. "De vraag is: mogen we nog naar deze films kijken? Het is geen onschuldig werk meer." In het geval van Woody Allen gaat het om een oude zaak met zijn adoptiedochter Dylan Farrow, waarin Allen wegens gebrek aan bewijs werd vrijgesproken.</p>
<p>"Dit maatschappelijke debat is nu gaande. Woody Allen is daarin natuurlijk een beetje een uitzondering, want in zijn leven heeft maar één zaak gespeeld", zegt Linssen. Volgens haar is het bewustzijn van het filmpubliek veranderd. "Toch staat het werk van een kunstenaar misschien buiten wat iemand is of doet. Dat is natuurlijk al een oudere discussie."</p>
<p>Intussen benadrukt Woody Allen in Parijs dat hij altijd prettig heeft samengewerkt met al zijn acteurs, ook al hebben sommigen zich van hem afgekeerd nadat de beschuldigingen 'nieuw leven' werd ingeblazen. "Ik heb nog nooit enig probleem met welke acteur dan ook gehad. Ze waren geweldig, en hebben uitstekend werk geleverd."</p>
<h2>Zijn vijftigste film?</h2>
<p>Met A Rainy Day in New York levert Allen zijn vijftigste film af. Al houdt de regisseur er zelf een andere telling op na. "Dit is mijn 48ste film! Ik ben nu pas bezig met de vijftigste film, de 49ste is al afgerond." Die opmerking zorgt voor grote verwarring, en zijn team doet vervolgens verwoede pogingen om uit te zoeken hoe het zit.</p>
<p>Kijk hieronder het hele gesprek met Woody Allen:</p>
<p>Hoe je het ook wendt of keert, de 83-jarige Woody Allen, regisseur en scenarioschrijver van klassiekers als Annie Hall en Manhattan, is nog altijd niet te stuiten. "Misschien heb ik wel veel geluk in mijn leven. Ik heb geen vreselijke gezondheidsproblemen en nog nooit iets gebroken. Daardoor beschik ik waarschijnlijk over een normale hoeveelheid energie."</p>
<p>Bij de vraag of hij iets geleerd heeft van het maken van zijn vele films duikt meteen de oude vertrouwde 'acteur' Allen op, die elke mijlpaal in zijn leven tot een minimum weet te beperken. "Het heeft me weinig tot niets geleerd, hooguit de zinloosheid van het leven bevestigd", zegt hij lachend. "Alles zal altijd hetzelfde blijven."</p>
<h2>'Zonovergoten film'</h2>
<p>A Rainy Day in New York is een romantische komedie zoals we die van Allen kennen. Een jong studerend stel gaat naar New York voor een romantisch weekend. Aanleiding is een interview-toezegging van een beroemde filmregisseur aan de filmstudente van het koppel. Deze afspraak doorkruist alles en de ene miscommunicatie volgt op de andere.</p>
<p>"Gek genoeg is de film zonovergoten, ondanks de titel", zegt filmcriticus Linssen. "Het is een sentimentele film, die ook over de filmwereld gaat." Ze noemt de film vermakelijk, maar niet meer van deze tijd. "Het is een film van een oude man, die over jonge mensen nog één keer nostalgisch nadenkt."</p>
<p>Toch blijft ze benieuwd naar Allens volgende film. Fans van de regisseur kunnen volgens Allen nog wel een paar exemplaren verwachten: 'Vermoedelijk maak ik nog een paar films en dan ga ik dood." A Rainy Day in New York is vanaf vandaag in de Nederlandse bioscopen te zien.</p>
