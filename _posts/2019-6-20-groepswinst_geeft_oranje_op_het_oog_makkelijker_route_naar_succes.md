---
layout: post
title: "Groepswinst geeft Oranje op het oog makkelijker route naar succes"
date: Thu, 20 Jun 2019 10:15:16 +0200
category: sport
externe_link: "https://nos.nl/l/2289814"
feature_image: "https://nos.nl/data/image/2019/06/20/557809/1008x567.jpg"
---

<p>De Nederlandse voetbalsters zijn net als de tegenstander van vanavond al zeker van de achtste finales op het WK. Maar pas na het laatste groepsduel met Canada weet de ploeg van bondscoach Sarina Wiegman hoe de route naar de finale er precies uit ziet.</p>
<p>Omdat Oranje een beter doelsaldo heeft, is een gelijkspel genoeg om de Canadese vrouwen achter zich te laten en groepswinnaar te worden van groep E. Nederland, de nummer 7 van de FIFA-wereldranglijst, doet er goed aan om dat te bewerkstelligen, want het lijkt de beste route naar succes op dit WK.</p>
<p>Mocht Oranje namelijk als eerste eindigen, dan treft het in de achtste finales de nummer twee van groep D, Japan (FIFA-7).</p>
<p>Wanneer Nederland deze horde succesvol neemt, dan wacht in de kwartfinales een treffen met Italië (FIFA-15), Nigeria (FIFA-38), China (FIFA-16) of Chili (FIFA-39). In de halve finales neemt Oranje het dan waarschijnlijk op tegen het sterke Duitsland of titelverdediger Amerika.</p>
<p>Een tweede plaats in de groep betekent dat Oranje een stuk eerder tegenover de Amerikaanse vrouwen kan komen te staan.</p>
<p>Mocht Amerika in de laatste groepswedstrijd namelijk verliezen van Zweden dan treft Nederland de VS al in de achtste finales. Zo niet, dan is Zweden (FIFA-9) de volgende tegenstander.</p>
<p>Een eventuele overwinning in de achtste finales brengt Nederland naar Rennes, waar dan in de kwartfinales waarschijnlijk Duitsland of Brazilië wacht.</p>
