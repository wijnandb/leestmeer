---
layout: post
title: "Peilingwijzer: PvdA en VVD omhoog, SP en PVV verder achteruit"
date: Wed, 17 Jul 2019 06:00:02 +0200
category: politiek
externe_link: "https://nos.nl/l/2293806"
feature_image: "https://nos.nl/data/image/2019/07/17/564000/1008x567.jpg"
---

<p>De VVD en de PvdA laten in de nieuwe Peilingwijzer een duidelijke stijging zien. Ze staan alle twee 3 zetels hoger dan de vorige Peilingwijzer, van begin mei. Doordat de groei voor Forum voor Democratie tot stilstand is gekomen, is de VVD ook weer afgetekend de grootste partij. De PVV en de SP zijn nog verder weggezakt.</p>
<p>De VVD staat nu op 27 tot 31 zetels, tegen 20 tot 26 zetels voor Forum voor Democratie. Volgens politicoloog Tom Louwerse, de maker van de Peilingwijzer, profiteert de VVD van het positievere beeld van het kabinet. I&amp;O Research meldde vorige week dat de tevredenheid over het kabinet-Rutte III op het hoogste niveau staat sinds het aantreden van het kabinet, eind 2017. Kiezers zijn relatief positief over het klimaatakkoord en vooral het pensioenakkoord.</p>
<h2>Licht positieve trend</h2>
<p>"Uit het onderzoek blijkt dat veel kiezers het op prijs stellen dat er op moeilijke dossiers wat tot stand wordt gebracht", zegt Louwerse. "Dat de VVD als grootste regeringspartij daarvan het meest profiteert, ligt in de lijn der verwachting." Louwerse wijst erop dat de partij nog steeds op verlies staat ten opzichte van de verkiezingen van twee jaar geleden. De partij haalde toen 33 zetels.</p>
<p>Ook voor het CDA is de trend met 12 tot 16 zetels nu licht positief, al valt de groei ten opzichte van begin mei nog binnen de foutmarge. D66 scoort met 8 tot 12 zetels nog steeds slecht.</p>
<p>Op links is de trend van de PvdA met 12 tot 16 duidelijk positief. De groei in de peilingen die al voor de Europese verkiezingen zichtbaar was, zet zich door. Wel krijgt de PvdA in de Peilingwijzer nog altijd maar iets meer dan de helft van het stempercentage dat bij de Europese verkiezingen werd behaald, toen de partij door het 'Timmermanseffect' en de relatief hoge opkomst van oudere kiezers onverwacht goed scoorde en zelfs de grootste werd. In de Peilingwijzer is de PvdA opgeklommen naar de vierde plek, ook een positie die lang niet gehaald werd.</p>
<p>De winst van de PvdA blijkt uit cijfers van Ipsos/EenVandaag nauwelijks ten koste te gaan van GroenLinks, dat met 16 tot 20 zetels de grootste linkse partij blijft. Ook de negatieve publiciteit rond het vertrek van Kamerlid Ã–zdil lijkt de partij niet te schaden.</p>
<h2>Kleine partijen</h2>
<p>De PVV en de SP, die vorige keer in de Peilingwijzer al forse tikken kregen, zakken nog verder weg en staan beide op veruit het laagste niveau in lange tijd. De PVV levert nog eens vier zetels in en komt op 7 tot 11, de SP verliest opnieuw 2 zetels en staat op 6 tot 10.</p>
<p>Daarmee zijn deze partijen bijna teruggezakt tot het niveau van de kleine partijen, zoals de ChristenUnie, die met 6 tot 8 zetels de enige regeringspartij blijft die op winst staat ten opzichte van de verkiezingen van 2017, en de Partij voor de Dieren en 50Plus, die met 5 tot 7 even goed scoren als in mei. De SGP en Denk staan net als de vorige keer op 2 tot 4 zetels.</p>
