---
layout: post
title: "'Kleine plus voor Damrak'"
date: Mon, 02 Sep 2019 08:17:29 +0200
category: financieel
externe_link: "https://www.telegraaf.nl/financieel/846765752/kleine-plus-voor-damrak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/725ed372-cd49-11e9-864e-02c309bc01c1.jpg"
---

<p class="intro">De aandelenbeurs in Amsterdam begint maandag naar verwachting met een kleine plus aan de eerste handelsdag van september, in lijn met de toonaangevende graadmeters in Europa. De handelsspanningen tussen China en de Verenigde Staten zullen ook deze week een dominante rol spelen op de beurzen.</p> <p>Zondag zijn nieuwe Amerikaanse importheffingen op Chinese goederen waaronder schoenen, kleding en andere consumentenproducten ingegaan. Peking sloeg gelijk terug met heffingen op Amerikaanse goederen en verklaarde nog meer vastberaden te zijn in het steeds verder escalerende handelsconflict met Washington.</p><p>Europese beleggers krijgen op de eerste sessie van de beursweek geen steun uit de Verenigde Staten. Daar zijn de beurzen in New York gesloten vanwege Labor Day. Na de openingsbel staan in Europa inkoopmanagersindexen over de industrie op de rol.</p><p>Unilever</p><p>Unilever kan mogelijk reageren op een opwaardering van analisten van Goldman Sachs. Zij voerden het advies op naar kopen en plaatsten een koersdoel van 62 euro op het aandeel. De consumentengoederenmaker kondigde vrijdag nabeurs aan het grootste deel van zijn Boliviaanse branchegenoot Astrix over te nemen. Financiële details van de deal werden niet verstrekt.</p><p>De aandelen van Europese bedrijven die zijn blootgesteld aan de nikkelmarkten weten de aandacht weer op zich gericht. Het metaal noteert op het hoogste peil sinds 2014, na een recente ban van Indonesië op de uitvoer van nikkel. Nikkel wordt gebruikt voor roestvrijstaal. Onder meer Aperam, een producent van nikkellegeringen, kan daardoor bewegen. Het bedrijf was vrijdag al een van de grootste stijgers bij de middelgrote fondsen in Amsterdam.</p><p>Koersen</p><p>De AEX-index op Beursplein 5 sloot vrijdag op de laatste handelsdag van augustus met een winst van 0,7 procent op 558,35 punten. Dat was de vijfde sessie met winst op rij. Ook elders in Europa waren plussen te zien. Op Wall Street werden vrijdag zeer kleine uitslagen op de koersenborden gezet in aanloop naar het lange weekeinde.</p><p>De euro was 1,0989 dollar waard, tegen 1,0990 dollar bij het sluiten van de beurs op vrijdag. Toen zakte de euro voor het eerst sinds mei 2017 onder de 1,10 dollar. De prijs van een vat Amerikaanse olie liep voorbeurs 0,2 procent op tot 55,18 dollar. Brentolie kostte 0,2 procent minder op 59,12 dollar per vat.</p>
