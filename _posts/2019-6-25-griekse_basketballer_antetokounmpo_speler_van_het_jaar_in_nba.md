---
layout: post
title: "Griekse basketballer Antetokounmpo speler van het jaar in NBA"
date: Tue, 25 Jun 2019 10:29:14 +0200
category: sport
externe_link: "https://nos.nl/l/2290581"
feature_image: "https://nos.nl/data/image/2019/06/25/559082/1008x567.jpg"
---

<p>Giannis Antetokounmpo is uitgeroepen tot Most Valuable Player (MVP), oftewel de beste basketballer van het seizoen, in de Noord-Amerikaanse competitie NBA.</p>
<p>De 24-jarige Griek, die sinds 2013 voor Milwaukee Bucks speelt, is na de Duitser Dirk Nowitzki (2007) pas de tweede Europeaan die de prijs krijgt. Antetokounmpo bleef James Harden (Houston Rockets) en Paul George (Oklahoma City Thunder) voor. Vorig jaar ging de prijs nog naar Harden.</p>
<p>"Twee of drie jaar geleden had ik dit doel in mijn hoofd. Elke keer dat ik de vloer op stapte, dacht ik aan mijn vader en dat motiveerde mij om door te gaan", sprak de Griek wiens vader in 2017 overleed.</p>
<h2>Bird en 'Magic' Johnson</h2>
<p>Larry Bird en Earvin 'Magic' Johnson kregen de NBA Lifetime Achievement Award, een oeuvreprijs, uitgereikt voor hun "epische onderlinge rivaliteit, individuele klasse en teamsuccess".</p>
<p>"Johnson en Bird hielpen de moderne NBA vorm te geven en de competitie naar een hoger niveau te tillen in de jaren 80", sprak de NBA lovende woorden.</p>
<p>Johnson vierde grote successen met de LA Lakers, terwijl Bird datzelfde deed met de Boston Celtics. Beiden werden drie keer uitgeroepen tot MVP.</p>
<h2>Titel Toronto</h2>
<p>De titel in de NBA ging afgelopen seizoen naar Toronto Raptors, dat in de finale Golden State Warriors onttroonde.</p>
