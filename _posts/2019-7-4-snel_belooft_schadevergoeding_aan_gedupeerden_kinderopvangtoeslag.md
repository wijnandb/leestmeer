---
layout: post
title: "Snel belooft schadevergoeding aan gedupeerden kinderopvangtoeslag"
date: Thu, 04 Jul 2019 17:32:04 +0200
category: politiek
externe_link: "https://nos.nl/l/2292047"
feature_image: "https://nos.nl/data/image/2019/07/04/561164/1008x567.jpg"
---

<p>Alle gedupeerde ouders van ten onrechte ingehouden kinderopvangtoeslag krijgen een schadevergoeding. Staatssecretaris Snel van Financiën belooft alle 302 gezinnen "zo snel mogelijk" een financiële vergoeding, maar kan nog geen details geven. Snel erkent dat de Belastingdienst "onbehoorlijk" heeft opgetreden. Ook erkent hij, op aandringen van onder meer coalitiepartij CDA, dat het stopzetten onrechtmatig was.</p>
<p>De Tweede Kamer is zeer verontwaardigd over het optreden van de Belastingdienst, waardoor ruim driehonderd gezinnen uit de regio Eindhoven jarenlang in de problemen zaten. Op basis van oude, achterhaalde informatie had de Belastingdienst de kinderopvangtoeslag stopgezet. Veel partijen in de Tweede Kamer vinden dat de ouders direct moeten worden gecompenseerd, niet alleen voor de misgelopen toeslagen, maar ook voor immateriële schade.</p>
<h2>Rommelig</h2>
<p>De staatssecretaris erkende ruiterlijk dat de Belastingdienst veel fouten heeft gemaakt; de ouders werden te lang behandeld als "potentiële fraudeurs", er was sprake van een "tunnelvisie" en ondanks veel vragen was er bij de dienst weinig behoefte om informatie over hun optreden te delen. "Ik baal ervan dat het zo'n rommelig beeld gaf", zei Snel, verwijzend naar de Kamerleden die het gevoel hebben onvoldoende informatie te hebben gekregen over de zaak.</p>
<p>De gedupeerde gezinnen zullen nog enige maanden moeten wachten op duidelijkheid over hun schadevergoeding. Snel vraagt eerst nog een commissie, onder voorzitterschap van ex-politicus en jurist Donner, advies om dit zorgvuldig te regelen. "Het moet in één klap geregeld worden, met een vergoeding die blijft", zei de staatssecretaris. Hij bedoelt daarmee dat hij een precedent schept, waardoor niet-betrokkenen ook een schadevergoeding kunnen krijgen.</p>
<p>De Kamer vindt het jammer dat er in de zomer nog geen vergoeding gegeven kan worden. In oktober moet de commissie-Donner klaar zijn met het advies.</p>
