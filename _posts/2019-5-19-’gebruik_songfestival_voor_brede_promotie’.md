---
layout: post
title: "’Gebruik Songfestival voor brede promotie’"
date: Sun, 19 May 2019 10:40:00 +0200
category: entertainment
externe_link: "https://www.telegraaf.nl/entertainment/3610290/gebruik-songfestival-voor-brede-promotie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/15b64724-7a13-11e9-a042-0218eaf05005.jpg"
---

<p class="intro">Nederland krijgt als organisator van het komende Eurovisie Songfestival een unieke kans om minder bekende plekken van het land te promoten. Dit zegt Jos Vranken, algemeen directeur van NBTC Holland Marketing na de overwinning van Duncan Laurence.</p> <p>Volgens Vranken trekt het liedjesfestijn komend jaar tienduizenden bezoekers. Aangezien de meeste Songfestivalfans al wel bekend zijn met hoofdstad Amsterdam, spreekt hij van een uitgelezen kans voor steden als Arnhem, Rotterdam of Zwolle om hun stad te profileren.</p><p>„In gastlanden die ons voor waren is gebleken dat het songfestival een enorm effect heeft op het bezoek en imago van een land”, zo zegt hij. „Op die manier laat Nederland wereldwijd zien dat we meer te bieden hebben dan de traditionele iconen en plekken”, zegt hij.</p><p>Meerdere steden hebben inmiddels al aangegeven wel oren te hebben naar de organisatie van het evenement.</p><p>Amsterdam was in 1970 al een keer de gaststad voor het songfestival. Ook Hilversum (1958) en Den Haag (1976 en 1980) waren het toneel van het evenement. Die laatste keer was overigens niet omdat Nederland op de eerste plek eindigde, maar omdat Israël na winst van de organisatie af zag omdat het festival op een nationale rouwdag was.</p><p>Visitekaartje</p><p>Het Eurovisie Songfestival 2020 moet ’een visitekaartje worden van Nederlandse creativiteit en media-innovatie’, stellen de NPO, AVROTROS en NOS. De drie partijen pakken de organisatie „namens de gehele publieke omroep, ieder vanuit zijn eigen rol” gezamenlijk op.</p><p>„Het festival is één van de grootste internationale evenementen en biedt geweldige kansen om Nederland wereldwijd op de kaart te zetten”, aldus NPO, AVROTROS en NOS. „Daarnaast pas het uitstekend bij de verbindende rol die de publieke omroep in de samenleving wil spelen, omdat het evenement een groot bereik heeft bij diverse doelgroepen van jong tot oud.”</p><p>De komende weken wordt achter de schermen „hard gewerkt” om de plannen vorm te geven en een projectorganisatie neer te zetten. Songfestivalbaas Jon Ola Sand liet zaterdagavond vlak na de winst van Duncan al weten ’binnenkort’ naar Nederland te komen om de volgende editie van het festival voor te bereiden. De baas van de European Broadcasting Union (EBU) overhandigde AVROTROS direct de eerste papieren en informatie.</p>
