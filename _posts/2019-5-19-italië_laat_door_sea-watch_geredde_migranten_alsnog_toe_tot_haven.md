---
layout: post
title: "Italië laat door Sea-Watch geredde migranten alsnog toe tot haven"
date: Sun, 19 May 2019 23:53:35 +0200
category: nieuws
externe_link: "https://nos.nl/l/2285475"
feature_image: "https://nos.nl/data/image/2019/05/19/551271/1008x567.jpg"
---

<p>Tientallen migranten van een schip van hulporganisatie Sea-Watch zijn tegen de zin van de Italiaanse minister van Binnenlandse Zaken Salvini in Lampedusa door de autoriteiten aan land gelaten. Het schip, de Sea Watch 3, is door de Italiaanse politie in beslag genomen.</p>
<p>Sea-Watch meldt zelf op Twitter dat Italië de 47 migranten toelaat. Op een korte video van de organisatie is te zien hoe mensen overstappen naar een schip van de Italiaanse kustwacht.</p>
<p>Gisteren verbood de Italiaanse regering het schip, met toen nog 65 migranten aan boord, de Italiaanse territoriale wateren binnen te varen, maar daar hield de organisatie zich niet aan vanwege een noodsituatie.</p>
<p>Bemanningsleden konden de fysieke en mentale gezondheid van de migranten niet langer waarborgen. 18 migranten, voornamelijk kinderen en hun ouders en een zieke man, werden gisteren al van het schip gehaald. </p>
<p>Salvini werd duidelijk overvallen door het toelaten van de overige 47 migranten. "Wat mij betreft zou er, ook als het schip in beslag werd genomen, GEEN landing zijn", schreef hij op Twitter. "Iedereen met een andere mening moet daar de verantwoordelijkheid voor nemen."</p>
<p>Sea Watch haalde de migranten uit zee voor de kust van Libië.</p>
