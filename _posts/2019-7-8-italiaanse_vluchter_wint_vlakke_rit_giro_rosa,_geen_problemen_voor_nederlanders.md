---
layout: post
title: "Italiaanse vluchter wint vlakke rit Giro Rosa, geen problemen voor Nederlanders"
date: Mon, 08 Jul 2019 15:27:30 +0200
category: sport
externe_link: "https://nos.nl/l/2292603"
feature_image: "https://nos.nl/data/image/2019/07/08/562052/1008x567.jpg"
---

<p>De vierde etappe in de Giro Rosa is een prooi geworden voor de pas twintigjarige Letizia Borghesi. In de vlakke rit klopte de jonge Italiaanse haar landgenotes en medevluchters Chiara Perini en Nadia Quagliotto.</p>
<p>Het trio Italianen profiteerde in de enige vlakke etappe van een misrekening in het peloton. Marianne Vos, de winnares van de vorige twee ritten, won de sprint van de achtervolgende groep. Die groep kwam ruim veertig tellen na de koplopers over de streep.</p>
<p>Omdat de aanvallers geen bedreiging vormen voor het klassement, blijft de Poolse Kasya Niewiodoma de draagster van het roze. Marianne Vos staat met 25 seconden achterstand op de derde plaats in de tiendaagse rittenkoers.</p>
<p>Vanaf morgen komt daar hoogstwaarschijnlijk verandering in. Dan gaat het peloton klimmen. De beklimming van de Passo di Gavia is door de wedstrijdleiding vanwege lawinegevaar geschrapt van het parcours. De streep is daarom getrokken op Lago di Cancano.</p>
