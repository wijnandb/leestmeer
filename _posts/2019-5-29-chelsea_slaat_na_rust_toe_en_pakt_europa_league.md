---
layout: post
title: "Chelsea slaat na rust toe en pakt Europa League"
date: Wed, 29 May 2019 22:50:28 +0200
category: sport
externe_link: "https://www.telegraaf.nl/sport/3668577/chelsea-slaat-na-rust-toe-en-pakt-europa-league"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e9ab3236-8262-11e9-8118-0217670beecd.jpg"
---

<p class="intro">Chelsea heeft de Europa League gewonnen. In een wedstrijd die na rust absoluut de moeite van het kijken waard was, bleken The Blues met 4-1 te sterk voor Arsenal. Alle treffers vielen in de tweede helft.</p> <p>De beslissende doelpunten van Chelsea werden gemaakt door een Fransman, een Spanjaard en een Belg, respectievelijk Olivier Giroud, Pedro en Eden Hazard. Daarna scoorde de Nigeriaan Alex Iwobi voor Arsenal. Hazard zorgde voor de 4-1.</p><p>In de openingsfase drong Arsenal wat meer aan in het warme Bakoe, maar werd het zelden gevaarlijk. De meeste dreiging kwam nog van een schot van afstand van Granit Xhaka. De Zwitser zag de bal in het sfeerloze stadion, waar het publiek 'mijlenver' van het veld zat, net over het doel van Kepa Arrizabalaga gaan.</p><p>Chelsea werd pas gevaarlijk in een fase dat Hazard zich wat meer met het spel ging bemoeien. De Belg, naar verluidt voor het laatst in actie bij de Londense club, leidde kansen in voor Giroud en Emerson. Beiden stuitten op Petr Cech, de 'oude' doelman die in Azerbeidzjan zijn laatste wedstrijd speelde.</p><p>Na de troosteloze eerste helft brak Giroud het duel snel na de hervatting open. De Fransman, wereldkampioen in Rusland 2018, kopte vallend in na een voorzet van Emerson. Giroud is nota bene oud-speler van Arsenal.</p><p>Na een uur liep Chelsea verder uit. Deze keer schoot Pedro ineens raak, na een voorzet van Hazard. De aanval was ingeleid door Mateo Kovacic. Een paar minuten later viel de definitieve beslissing. Hazard maakte de 3-0 van 11 meter. De strafschop was toegekend nadat Ainsley Maitland-Niles in de rug van Giroud was gelopen.</p><p>Door een schot van afstand van invaller Iwobi kwam Arsenal nog op 3-1. Voor het weer spannend werd, maakte Hazard de 4-1 na een combinatie met Giroud.</p><p>Voor Arsenal kwam de nederlaag hard aan, omdat het voor de club de laatste kans was zich te plaatsen voor de Champions League. Chelsea had dat al gedaan via de reguliere competitie. Coach Unai Emery bleef daardoor in zijn eerste seizoen bij 'the Gunners' zonder prijzen. Met Sevilla won de Spanjaard drie keer de Europa League.</p>
