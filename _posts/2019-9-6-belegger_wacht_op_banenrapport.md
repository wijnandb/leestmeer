---
layout: post
title: "Belegger wacht op banenrapport"
date: Fri, 06 Sep 2019 11:00:00 +0200
categories: 
- financieel 
- koersen 
externe_link: "https://www.telegraaf.nl/financieel/900635947/belegger-wacht-op-banenrapport"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9bf3e6c4-d086-11e9-8099-02c309bc01c1.jpg"
---

<p class="intro">De AEX schommelde vanochtend rond het slot van donderdag. Beleggers waren in afwachting van het Amerikaanse banenrapport, dat halverwege de middag naar buiten komt. De komst van de nieuwe topvrouw bij KPN werd slecht ontvangen door beleggers.</p> <p>De AEX stond om elf uur onveranderd op 569 punten. De AMX daalde 0,3% naar 820,6 punten.</p><p>Elders in Europa deden beleggers het eveneens rustig aan. De Duitse DAX won 0,1% en de Franse CAC 40 stond onveranderd.</p><p>De indexfutures wezen op een licht hogere opening van de Amerikaanse beursgraadmeters, na de plussen van 1,3% tot 1,7% op donderdag.</p><p>In Azië wonnen de meeste beurzen vanochtend terrein. De Japanse Nikkei-index sloot 0,5% hoger. Het nieuws van donderdag dat de VS en China in oktober zullen overleggen over hun handelsconflict, bleef steun bieden.</p><p>De onverwachte daling van de Duitse industriële productie in juli drukte licht op het sentiment in Europa. Beleggers keken vooral uit naar het Amerikaanse banenrapport, dat om half drie naar buiten komt. Dit geeft inzicht in de stand van de economie en verschaft meer duidelijkheid of de centrale bank de rente dit jaar verder gaat verlagen. De analistenconsensus is een banengroei van 173.000 in augustus.</p><p>Bij de Nederlandse hoofdfondsen belandde KPN met een verlies van 1,7% onderaan. Het telecombedrijf wil Dominique Leroy, die nu branchegenoot Proximus leidt, aanstellen als nieuwe bestuursvoorzitter. Analist Jos Versteeg van InsingerGilissen begrijpt de negatieve reactie van beleggers niet. „Ik zie geen enkel bezwaar. Dat ze geen internationale fusie nastreeft, is alleen maar goed. Mogelijk grijpen beleggers het nieuws aan om winst te nemen, want de koersdoelen liggen veelal niet veel hoger dan de huidige koers.”</p><p>ArcelorMittal volgde met een neergang van 0,8%. De staalproducent nam wat gas terug na de goede gang van zaken in voorgaande dagen</p><p>De informatieleveranciers Relx en Wolters Kluwer gingen met plussen van 1,1% respectievelijk 0,9% aan kop.</p><p>Midkapper TomTom won 3,2%, in reactie op de bereikte deal om zijn navigatie te integreren met het Microsoft Connected Vehicle Platform. Via die clouddienst Microsofts Azure kan de data van voertuigen worden gebruikt om producten en diensten te verbeteren op het terrein van autonoom rijden.</p><p>Metalenleverancier AMG viel 2,8% terug.</p><p>SBM Offshore leverde 0,5% in. De maritiem oliedienstverlener gaat een langdurige leveringsovereenkomst aan met het Amerikaanse olie- en gasconcern ExxonMobil, voor mogelijke toekomstige orders voor productie- en opslagschepen.</p><p>Curetis zakte na de terugval van gisteren nog eens 4,3%, waarmee de winst van woensdag grotendeels verloren is gegaan. De ontwikkelaar van testen waarmee snel te achterhalen is welke bacterie verantwoordelijk is voor een infectie, kondigde toen een samengaan met een Amerikaanse branchegenoot aan.</p><p>Wil je de DFT Nieuwsbrief voortaan iedere ochtend automatisch via de mail ontvangen? Dan kan je je hier gratis aanmelden.</p>
