---
layout: post
title: "PSV'er Bergwijn bij Oranje gedold met Ajax-transfer: 'Sta er nuchter in'"
date: Mon, 03 Jun 2019 06:08:10 +0200
category: sport
externe_link: "https://nos.nl/l/2287393"
feature_image: "https://nos.nl/data/image/2019/06/03/554308/1008x567.jpg"
---

<p>"Onbespreekbaar" en "dat gaat niet gebeuren". Met die niet mis te verstane woorden reageerden PSV's technisch manager John de Jong en trainer Mark van Bommel op de berichten dat Ajax Steven Bergwijn zou willen wegkopen uit Eindhoven.</p>
<p>Ferme taal van PSV's beleidsbepalers, maar de hoofdrolspeler zelf is een stuk minder stellig. Na de vraag of Ajax kans maakt op zijn handtekening kiest Bergwijn zijn woorden opvallend voorzichtig, in een poging geen enkele deur nu al dicht te gooien.</p>
<p>"Daar moet ik over nadenken", zegt de 21-jarige aanvaller in eerste instantie, om te besluiten met: "Ik moet gewoon rustig kijken en alles open houden."</p>
<h2>Roots liggen in Ajax-opleiding</h2>
<p>Een overstap van de aanvaller naar Amsterdam zou voor PSV zeer pijnlijk zijn, maar voor Bergwijn zelf ligt een transfer naar Ajax veel minder gevoelig. Hij komt nota bene uit Amsterdam en speelde een tijd in de Ajax-opleiding, voordat hij naar Eindhoven vertrok en daar doorbrak in het betaald voetbal.</p>
<p>Afgelopen seizoen zag Bergwijn zijn oude club schitteren in Nederland Ã©n Europa. Gevraagd of hij Ajax om die reden als een stap omhoog ziet, begint de vijfvoudig international opnieuw om de hete brij heen te draaien.</p>
<p>"Ze hebben het goed gedaan dit jaar, waren fantastisch in de Champions League, hebben mooi voetbal gespeeld. Maar dat is geen garantie voor volgend jaar, je weet niet wie er weggaan en wie er blijven."</p>
<h2>Dollende Ajacieden</h2>
<p>De Ajacieden van het Nederlands elftal zien Bergwijn in ieder geval graag komen. De aanvaller wordt in het Oranje-kamp geregeld gedold met een mogelijke transfer. "Er worden zeker grapjes over gemaakt, maar ik sta er redelijk nuchter in."</p>
<p>De grootste plaaggeest? Donny van de Beek, met wie hij nog samenspeelde in Amsterdam. "Die hoor ik wel vaak", lacht Bergwijn. De Ajax-middenvelder stookt het vuurtje zelfs op via Instagram.</p>
<p>Voorlopig overigens zonder al te veel succes. "Ik blijf redelijk rustig", aldus Bergwijn. "Zolang ik niks hoor, hoef ik me ook nergens druk om te maken. Ik hoef niet per se weg bij PSV en het hoeft ook niet per se Ajax te zijn, ik moet gewoon kijken wat het beste voor mij is."</p>
