---
layout: post
title: "Sterke rentree Herlings, maar het was lang geleden: 'Ik moet oefenen'"
date: Thu, 30 May 2019 18:56:25 +0200
category: sport
externe_link: "https://nos.nl/l/2286983"
feature_image: "https://nos.nl/data/image/2018/09/16/500316/1008x567.jpg"
---

<p>Het voelde nog een beetje raar, gaf hij toe. Motocrosser Jeffrey Herlings maakte in Rhenen bij de Dutch Masters of Motocross na vijf maanden blessureleed zijn rentree.</p>
<p>De wereldkampioen in de MXGP van 2018 won de eerste manche en kwam in de tweede als vierde over de streep. "Ik zie het als een training, een warming-up", zei de Brabander na zijn eerste serieuze test die hem de derde plaats in het dagklassement opleverde.</p>
<p>De zege in het eindklassement ging naar de Fransman Romain Febvre, die in de eerste manche als derde eindigde en de tweede won. De tweede plaats was voor de Litouwer Arminas Jasikonis, die in beide manches als tweede de streep passeerde.</p>
<p>Herlings brak in januari bij een training zijn rechtervoet. Het herstelproces duurde lang. "Het was een lelijke breuk. Twee botten waren verbrijzeld", gaf hij in Rhenen aan. "Ik heb zo'n acht, negen maanden geen race gereden. Ik moet oefenen nu."</p>
<p>De crosser liet in Rhenen zien dat hij het crossen nog niet verleerd was. In de eerste manche kwam de wereldkampioen na een paar ronden op kop om die positie niet meer af te staan. "De meeste mensen zouden nu pas uit het gips komen, terwijl ik alweer aan het crossen ben", zei hij over zijn herstel.</p>
<p>Ook in de tweede manche reed Herlings voorin. Hij zat aan het achterwiel van Febvre, pakte even de leiding maar viel weer terug naar de vierde plaats. Febvre stelde met de winst de eindzege veilig.</p>
<h2>GP van Rusland</h2>
<p>De Nederlandse crosser is van plan komend weekeinde nog wedstrijden te rijden in het Oostenrijkse MÃ¶ggers. Daarna valt de definitieve beslissing over deelname aan de Grand Prix van Rusland, op 9 juni.</p>
<p>Herlings denkt dat het wel goed zit. "Het staat wel in de planning om daar deel te nemen", keek hij in Rhenen vooruit naar zijn rentree op het allerhoogste niveau.</p>
