---
layout: post
title: "Ook buitenlandse media treuren: 'Ajax heeft er legio nieuwe fans bij'"
date: Thu, 09 May 2019 05:15:47 +0200
category: cultuur
externe_link: "https://nos.nl/l/2283792"
feature_image: "https://nos.nl/data/image/2019/05/09/548696/1008x567.jpg"
---

<p>"Het Europese seizoen was zo mooi en meeslepend. Maar nu rest een gigantische kater", schrijft het Algemeen Dagblad. "Amsterdam huilt. En bijna heel voetbalminnend Nederland baalt. Hoe kon dit nog misgaan?", vraagt De Telegraaf.</p>
<p>De Nederlandse kranten openen groot met de dramatische uitschakeling van Ajax in de halve finales van de Champions League. In de laatste seconden verspeelden de Amsterdammers een finaleplaats tegen Tottenham Hotspur (2-3).</p>
<h2>BBC heeft zwak voor Ajax</h2>
<p>In het buitenland proberen ze Ajax een hart onder de riem te steken. "Ajax was een genot om naar te kijken tijdens hun ongelooflijke Europese campagne. Ze hebben er legio nieuwe fans bij", schrijft de BBC in zijn verslag.</p>
<p>In de Engelse kranten domineren prins Harry, zijn vrouw Meghan en hun baby Archie nog het nieuws, maar wat het succes van de Spurs betreft heerst er euforie. "Aj caramba", kopt tabloid The Sun, dat spreekt van een "epische comeback" van de Londense club. De krant toont beelden van feestende Spurs-spelers in de kleedkamer.</p>
<h2>Wisselende kritieken op speelwijze Ajax</h2>
<p>"Comeback Tottenham verbijstert Ajax", schrijft The Guardian. In het verslag worden in bloemrijke bewoordingen de slotseconden beschreven: "Voor iedere meegereisde Spurs-fan moet het gevoeld hebben alsof het bloed in hun aderen was getransformeerd in de mooiste rode wijn."</p>
<p>De krant is ook kritisch op Ajax. "Het inbrengen van Fernando Llorente was een gok van Tottenham, maar voor het eerst konden ze Ajax vastzetten. Ajax leunde op zijn voorsprong en dat was een fout. Het moedigde de Spurs aan naar voren te komen."</p>
<p>Het Italiaanse Gazzetta dello Sport ziet het anders. "Spurs kreeg nieuwe hoop en de Nederlanders kenden geen ander plan dan naar voren voetballen. Ze riskeerden het ondenkbare, maar het was wel een lust voor het oog."</p>
<p>"De Spurs plukken de vruchten van hun durf om erin te blijven geloven", analyseert The Times. "Iedereen die erbij was, of onder de andere betoverde toeschouwers van dit festijn, moest het ongeloof uit zijn ogen wrijven en proberen te begrijpen wat er was gebeurd."</p>
<h2>Gruwelijk en schizofreen</h2>
<p>In Nederland overheerst vooral de teleurstelling van het mislopen van de finale. "Met een gruwelijk eind aan een schitterende Champions League-campagne strandt Ajax in de halve finale, na een schizofrene return die in de laatste minuut werd verloren", schrijft NRC.</p>
<p>"Ajax laat zich finaleplaats ontnemen", kopt Trouw op de voorpagina. "Ajax rest herinneringen, lang zo zoet, nu ook heel wrang, aan een uitzonderlijke campagne: achttien duels, tien keer winst, tweemaal verlies, waarvan het laatste de cijfers doet vervagen."</p>
<p>Ondanks het verlies bouwden fans toch een feestje in Amsterdam:</p>
<p>"De spanning gierde door de Arena", beschrijft de Volkskrant de slotfase van de wedstrijd. "Ziyech schoot tegen de paal voor Ajax. Vertonghen kopte op de lat voor Tottenham. Het was onbeschrijfelijk. En toen viel die fatale treffer, weer van Moura, de Braziliaan. Het Ajax van trainer Erik ten Hag huilde, terwijl het applaus klaterde."</p>
<p>Ook het Algemeen Dagblad noemt het "hartverwarmende applaus" van het thuispubliek. "Als dank voor dit meeslepende seizoen. Maar natuurlijk kan het geen troost bieden."</p>
