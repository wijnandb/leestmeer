---
layout: post
title: "Helmond Sport houdt met zege Eindhoven van koppositie af"
date: Sun, 08 Sep 2019 14:08:07 +0200
category: sport
externe_link: "https://nos.nl/l/2300826"
feature_image: "https://nos.nl/data/image/2019/09/08/575839/1008x567.jpg"
---

<p>FC Eindhoven heeft verzuimd De Graafschap van de koppositie in de eerste divisie te verdringen. Een gelijkspel bij Helmond Sport had al volstaan, maar de tot vandaag nog ongeslagen ploeg van Ernie Brandts kreeg een 1-0 nederlaag te slikken. Voor de thuisploeg was het juist de eerste zege na twee nederlagen en twee remises.</p>
<p>De gasten begonnen nog sterk aan de immer beladen Brabantse derby - de stadions van beide clubs liggen 14 kilometer van elkaar - maar na een kwartier wist Helmond Sport het initiatief over te nemen. Dat leidde tot kansen voor Givan Werkhoven en Ferry de Regt die beiden hun inzet gekeerd zagen worden door Ruud Swinkels.</p>
<p>De doelman kreeg welkome hulp toen de bal via de knie van ploeggenoot Valentino Vermeulen in het Eindhovense doel dreigde te stuiteren. Karim Essikal bracht ternauwernood redding, al had het er alle schijn van dat de bal de doellijn gepasseerd had.</p>
<h2>Onvriendelijker</h2>
<p>Terwijl het er na rust allengs onvriendelijker aan toe ging op het veld, zocht Eindhoven steeds nadrukkelijker de aanval. Grote kansen lieten echter lang op zich wachten. Pas in de 73ste had Marcelo Lopes een treffer op zijn schoen, maar Stijn van Gassel stond paraat bij de inzet van de Portugees met een Benfica-verleden.</p>
<p>De treffer viel echter aan de andere kant door toedoen van invaller Bodi Brusselers. De bij NAC overbodig geraakte middenvelder vond kort voor tijd van buiten het strafschop gebied de bovenhoek.</p>
<p>Het slotoffensief van Eindhoven leverde niet het gewenste resultaat op. Voor Helmond Sport was het pas de derde competitiezege van het jaar. Twee keer waren de Eindhovenaren de klos.</p>
