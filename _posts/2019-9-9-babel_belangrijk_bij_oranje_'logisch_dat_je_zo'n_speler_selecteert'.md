---
layout: post
title: "Babel belangrijk bij Oranje: 'Logisch dat je zo'n speler selecteert'"
date: Mon, 09 Sep 2019 06:18:35 +0200
categories: 
- sport 
- voetbal 
externe_link: "https://nos.nl/l/2300917"
feature_image: "https://nos.nl/data/image/2019/09/09/576028/1008x567.jpg"
---

<p>Ryan Babel zag generaties van Oranje komen en gaan. Toen hij op 26 maart 2005 onder Marco van Basten debuteerde in Oranje tegen Roemenië stond hij op het veld met onder anderen Edwin van der Sar, Phillip Cocu, Mark van Bommel en Dirk Kuijt. Afgelopen vrijdag was hij getuige van het debuut van Donyell Malen.</p>
<p>Malen was in 2005 nog maar net actief als F-je bij VV Succes in Hippolytushoef. De aanvaller van PSV deed vrijdag in Hamburg hetzelfde als Babel toen: scoren bij zijn debuut in Oranje. Malen (vrijdag 20 jaar en 230 dagen oud) werd de jongst scorende debutant sinds Babel (18 jaar en 97 dagen in maart 2005).</p>
<h2>Schrijf Babel niet te vroeg af</h2>
<p>Na een interlandpauze van zes jaar keerde Babel twee jaar geleden terug bij Oranje. Tegen Duitsland speelde hij alweer zijn 59ste interland en daarmee is hij na Daley Blind (64) de speler uit de huidige selectie met de meeste interlands. Hij is na de 33-jarige Kenneth Vermeer bovendien de oudste speler in de selectie van Koeman.</p>
<p>Het oproepen van Babel voor Oranje riep hier en daar vragen op, maar bondscoach Ronald Koeman ziet de waarde van de 32-jarige aanvaller voor zijn team, binnen en buiten het veld. "Hij is misschien wel de meest ervaren speler van de selectie", zei Koeman zondag op de persconferentie.</p>
<p>"Hij is een jongen waar je altijd van op aan kan", ging Koeman verder. "Zoals iedere international speelt hij weleens een mindere wedstrijd. Tegen Duitsland thuis was hij ongelukkig en miste hij twee grote kansen. Maar vrijdag was hij met zijn werklust en acties een meerwaarde. Logisch dat je zo'n speler selecteert."</p>
<p>Babel speelde in Hamburg komend van de linkerkant een belangrijke rol in de comeback van Oranje. Zo gaf hij de assist bij de gelijkmaker van Frenkie de Jong en had hij ook een rol bij de daaropvolgende eigen goal van Jonathan Tah.</p>
<h2>'Babel doet geen domme dingen'</h2>
<p>"Hij is ijzersterk aan de bal en doet geen domme dingen", zei Pierre van Hooijdonk in Studio Voetbal. Ook Theo Janssen, eerder kritisch op Babel, is positief. "Ik vond hem altijd een van de minderen, maar hij heeft me verrast. Hij werkte keihard en is echt een goede speler."</p>
<p>Babel speelde vrijdag zijn eerste interland als speler van Galatasaray en zorgde daarmee ook voor een bijzonder feitje. Hij werd de derde speler die namens minstens zes clubs in Oranje speelde. Pierre van Hooijdonk is met zeven clubs recordhouder, voor Wesley Sneijder en Babel.</p>
<h2>Gevoelige transfer</h2>
<p>Met Galatasaray beleeft Babel een moeizame start van het seizoen, met vier punten uit drie wedstrijden. De laatste wedstrijd werd wel gewonnen, met 3-2 bij Kayserispor, mede dankzij een treffer van Babel.</p>
<p>"Het is een leuke club, een grote club en dat merk je ook", aldus Babel. "Ze zijn nu twee keer op rij kampioen geworden, dus dan neemt de druk wel toe. We hebben drie wedstrijden gespeeld en het wordt ons heel moeilijk gemaakt. Ik verwacht een spektakel dit seizoen."</p>
<p>Babel kwam tot januari uit voor Besiktas en daarom ligt zijn overgang gevoelig in Istanbul. "Ik merk er gelukkig niet veel van", zegt hij. "Het is duidelijk dat de oude supporters bepaalde emoties hebben bij mij. Maar er is ook nog een groep die mij blijft steunen als voetballer. Het is vooral op sociale media. Op straat heb ik wel gesprekken met mensen die teleurgesteld zijn over dat ik weg ben gegaan, maar gelukkig gaat alles nog met respect."</p>
<h2>Van roze naar oranje?</h2>
<p>Deze zomer maakte Babel nog een switch, naar roze haar. "Nu is het eindelijk roze", aldus Babel. "Het afgelopen seizoen was het echt rood, maar dit bevalt prima. Rood zou beter passen bij mijn nieuwe club, maar dat zou té rood worden in combinatie met het tenue."</p>
<p>Als Oranje zich kwalificeert voor het EK verft Babel zijn haar oranje, liet hij eerder weten. Het zit er na vrijdag dik in dat dat daadwerkelijk gaat gebeuren. "We mogen dromen", zei hij na afloop van het duel in Hamburg.</p>
