---
layout: post
title: "Verstappen in saaie race naar vierde plek"
date: Sun, 23 Jun 2019 16:38:33 +0200
categories: 
- sport 
- autosport 
externe_link: "https://www.telegraaf.nl/sport/1364320684/verstappen-in-saaie-race-naar-vierde-plek"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9d0ce262-95f4-11e9-94a0-0218eaf05005.jpg"
---

<p class="intro">Max Verstappen is bij de Grand Prix van Frankrijk als vierde geëindigd. De 21-jarige Limburger kwam, los van de start, eigenlijk geen moment echt dicht bij een plek op het podium. De winst ging zondagmiddag op het circuit Paul Ricard na een saaie race opnieuw naar Lewis Hamilton.</p> <p>Verstappen eindigde vorig jaar nog als tweede achter winnaar Hamilton, die in dat seizoen uiteindelijk zijn vijfde wereldtitel bemachtigde.</p><p>Verstappen ging in Le Castellet als vierde van start. Voor hem stonden de bolides van Hamilton, Valtteri Bottas (allebei Mercedes) en Charles Leclerc (Ferrari) geposteerd. Verstappen hield zaterdag bij de kwalificatie wel Sebastian Vettel (eveneens Ferrari) achter zich. De Duitser startte als zevende. Verstappens teamgenoot Pierre Gasly noteerde toen de negende tijd.</p><p>Marge</p><p>Bij de start voerde Verstappen onmiddellijk de druk bij Leclerc op, maar de Nederlander wist de rode bolide van zijn Franse concurrent net niet te passeren. Daarna liep Leclerc beetje bij beetje weg bij Verstappen en schommelde het gat aanvankelijk tussen de twee en drie seconden. Na twintig ronden moest de coureur van Red Bull echter al zes tellen toegeven, waardoor Leclerc voldoende marge had voor bij een pitstop.</p><p>Pitstop</p><p>Na zijn eerste en uiteindelijk ook enige stop moest Verstappen wel tijdelijk Vettel voor zich dulden en zakte zo naar de vijfde plek. Leclerc dook daarna ook snel naar binnen en behield bij het terugkomen op de baan de zes seconden die hij eerder had opgebouwd. Verstappen schoof halverwege de race - na een stop van Vettel - weer door naar positie 4. Verder kwam hij ook niet. Van de tot dusverre acht races dit seizoen eindigde Verstappen vijf keer als vierde en een keer als vijfde. Alleen bij de wedstrijden in Australië en Spanje mocht de Nederlander het podium beklimmen. Beide keren finishte hij als derde.</p><p>Hamilton liet zich zondag in Frankrijk niet verrassen. De 34-jarige Brit hield na de start zijn leidende positie en bouwde langzaam de voorsprong uit. Daardoor scoort Hamilton 6 zeges uit 8 races. De overige twee overwinningen gingen nota bene naar zijn teamgenoot Bottas, die in Frankrijk als tweede finishte voor Leclerc. Dankzij een extra late stop noteerde Vettel uiteindelijk nog wel de snelste ronde, goed voor een bonuspunt. Hij eindigde achter Verstappen als vijfde.</p><p>Groot gat</p><p>Na acht races gaat Hamilton in de strijd om de wereldtitel met 187 punten aan de leiding. De voorsprong op Bottas bedraagt al 36 punten. Verstappen is met 100 punten de nummer 4 en heeft een achterstand van 11 punten op Vettel, die de derde positie inneemt.</p><p>Leclerc staat vijfde met 87 punten. Daarna volgt een groot gat met de rest van de coureurs. Gasly, die in Frankrijk als tiende eindigde, heeft 37 punten en staat zesde.</p><p>De Formule 1 gaat volgende week verder met de Grand Prix van Oostenrijk.</p><p>Bekijk hier de uitslagen van alle races en de tussenstand in de strijd om de wereldtitel.</p>
