---
layout: post
title: "Wekdienst 25_6: hoger beroep proces-Wilders en Oranje-vrouwen tegen Japan"
date: Tue, 25 Jun 2019 06:58:32 +0200
category: nieuws
externe_link: "https://nos.nl/l/2290564"
feature_image: "https://nos.nl/data/image/2019/06/25/559058/1008x567.jpg"
---

<p>Goedemorgen! Vandaag komen er mogelijk meer antwoorden op de vragen die gisteren ontstonden bij de KPN-storing. Ook begint het hoger beroep in de rechtszaak tegen PVV-leider Geert Wilders en voetballen vanavond de Oranje-vrouwen tegen Japan.</p>
<p>Na een erg warme nacht wordt het vandaag erg heet met maxima tussen de 30 en 36 graden. Er staat een zwakke tot matige zuidoostenwind. Op de stranden kan een zeewind opsteken.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Bij de rechtbank op Schiphol begint het hoger beroep in de rechtszaak tegen Geert Wilders. De PVV-leider werd in 2016 schuldig verklaard aan groepsbelediging en het aanzetten tot discriminatie, na zijn 'minder Marokkanen'-uitspraken. Hij kreeg geen straf opgelegd. Het is 10 jaar geleden dat Michael Jackson overleed. De zanger wordt in Nederland op verschillende plaatsen herdacht via billboards die de actiegroep MJ Innocent geregeld heeft. Ook is er vanavond een concert ter ere van de zanger in de Melkweg. Onder andere zanger Bo Saris treedt op. En de Oranje-vrouwen spelen in de achtste finale van het WK voetbal tegen Japan. De wedstrijd in Rennes begint om 21.00 uur en is live te volgen op NPO 3, NOS.nl en de NOS-app. </p>
<h2>Wat heb je gemist?</h2>
<p>De directie van KPN moet vandaag aan minister Grapperhaus van Justitie en Veiligheid uitleggen wat er gisteren is misgegaan. Door een landelijke telefoniestoring was alarmnummer 112 urenlang onbereikbaar, tot groot ongenoegen van de minister en veel Kamerleden. Er wordt gesproken over de gang van zaken en mogelijke oplossingen.</p>
<p>De grote storing van gisteren komt ook aan bod in het wekelijkse Vragenuurtje in de Tweede Kamer. Kamerleden reageerden gisteren verbaasd en geschrokken op het feit dat het alarmnummer niet werkte. "Dit moet niet mogen", zei CDA-Kamerlid Chris van Dam op Twitter. PvdA-Kamerlid Attje Kuiken wil weten waarom er geen werkend backupsysteem was.</p>
<h2>Ander nieuws uit de nacht:</h2>
<p> NS waarschuwt voor mogelijk hinder in ochtendspits: door meerdere storingen op maandagavond staat een deel van de treinen op andere plekken dan gepland. 's Nachts slachten bij hitte beter, maar het mag nog niet: diverse organisaties zeggen dat dit beter is voor mens en dier, maar toezichthouder NVWA houdt dit vooralsnog tegen. Aantal zelfdodingen afgenomen, dankzij daling onder mannen: het aantal zelfdodingen ging 5 procent omlaag. Verder valt op dat het aantal zelfdodingen onder mensen van 10 tot 20 jaar flink is afgenomen. </p>
<h2>En dan nog even dit:</h2>
<p>Een lichte aardbeving die zondagnacht werd geregistreerd in de buurt van het Duitse Limburg an der Lahn, tussen Keulen en Frankfurt, blijkt te zijn veroorzaakt door een bom van 250 kilo uit de Tweede Wereldoorlog. Die ontplofte spontaan en sloeg een krater van tien meter in een graanveld.</p>
<p>De beving was tegen 04.00 uur. In de loop van de dag meldden zich steeds meer bewoners van het gebied die 's nachts een harde knal hadden gehoord. Ook werd de krater ontdekt. De explosie is waarschijnlijk veroorzaakt door corrosie van het ontstekingsmechanisme. Zo'n spontane ontploffing komt volgens Duitse media gemiddeld één keer per jaar voor in Duitsland.</p>
<p>Fijne dag!</p>
