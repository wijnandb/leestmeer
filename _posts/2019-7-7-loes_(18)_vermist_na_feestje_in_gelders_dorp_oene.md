---
layout: post
title: "Loes (18) vermist na feestje in Gelders dorp Oene"
date: Sun, 07 Jul 2019 11:31:23 +0200
category: binnenland
externe_link: "http://feeds.nos.nl/~r/nosnieuwsbinnenland/~3/Q88W5meh3rs/2292410"
feature_image: "https://nos.nl/data/image/2019/07/07/561763/1008x567.jpg"
---

<p>De politie in Gelderland is op zoek naar een jonge vrouw die vermist wordt in de omgeving van het dorp Oene, bij Epe.</p>
<p>De 18-jarige Loes is in de nacht van vrijdag op zaterdag voor het laatst gezien, toen ze rond 04.00 uur vertrok na een feestje. Ze fietste op een elektrische fiets in de richting van Vaassen.</p>
<p>Gistermiddag verscheen ze niet op haar werk, wat ongebruikelijk is. De politie spreekt mede daardoor van een urgente vermissing.</p>
<h2>Camerabeelden</h2>
<p>Gisteravond is een Burgernet-bericht verspreid om mensen te vragen naar de tiener uit te kijken. Dat heeft tot nu toe niets opgeleverd.</p>
<p>De politie vraagt mensen in de buurt van Oene en Vaassen die camera's hebben hangen om de beelden terug te kijken vanaf vrijdagnacht 03.59 uur. "Mogelijk is het vermiste meisje hierop te zien."</p>
<p>Een grote groep vrienden en kennissen zoekt naar Loes. Met auto's en fietsen rijden ze door de omgeving. Ook wordt een drone ingezet die boven weilanden vliegt.</p>
<p>De politie roept mensen op om juist niet te zoeken in het gebied. "We willen voorkomen dat eventuele sporen gewist worden."</p>
<p>De politie zoekt zelf met een boot en een helikopter naar Loes.</p><img src="http://feeds.feedburner.com/~r/nosnieuwsbinnenland/~4/Q88W5meh3rs" height="1" width="1" alt=""/>
