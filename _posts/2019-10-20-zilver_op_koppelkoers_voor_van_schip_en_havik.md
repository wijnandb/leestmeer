---
layout: post
title: "Zilver op koppelkoers voor Van Schip en Havik"
date: Sun, 20 Oct 2019 16:12:48 +0200
categories: 
- sport 
- wielrennen 
externe_link: "https://nos.nl/l/2306960"
feature_image: "https://nos.nl/data/image/2019/10/20/586291/1008x567.jpg"
aantal: 245
unieke: 161
bron: "NOS"
---

<p>Jan-Willem van Schip heeft de EK baanwielrennen in Apeldoorn prachtig afgesloten door met Yoeri Havik het zilver te pakken. De Denen Michael Morkov en Lasse Norman Hansen veroverden de Europese titel.</p>
<p>Al vroeg in de 50 kilometer lange race pakte het Duitse koppel een ronde voorsprong, maar de Denen toonden zich de beste sprinters en sprokkelden meer dan voldoende punten binnen om de Duitsers te overvleugelen.</p>
<p>Dat gold niet voor Nederland, dat voor de slotsprint nog vierde stond. Met een weergaloze sprint zette Van Schip de hal in Apeldoorn echter (net als zaterdag op de puntenkoers) in vuur en vlam en pakte hij precies genoeg punten om de Fransen en Duitsers te achterhalen.</p>
<h2>Wild en Pieters sluiten af met brons</h2>
<p>Kirsten Wild sloot samen met Amy Pieters de EK af met een bronzen medaille op de koppelkoers. Eerder deze week pakte Wild individueel goud op de afvalkoers en het omnium.</p>
<p>Wild en Pieters zijn samen wereldkampioen op de koppelkoers en golden uiteraard als de favoriet. Het Oranje-duo vocht met de Deense Europees kampioenen Julie Leth en Amalie Dideriksen ook mooie sprintduels uit. Daar moest de koers het van hebben, want niemand durfde het aan om weg te springen uit het peloton.</p>
<p>Halverwege de race kwam Wild ten val en dat verstoorde danig de afwisselingen van Nederland. Denemarken sloeg vervolgens een gat door een paar sprints te winnen.</p>
<p>De Britse vrouwen veroverden zelfs nog het zilver voor het Nederlandse duo, door het winnen van de eindsprint.</p>
