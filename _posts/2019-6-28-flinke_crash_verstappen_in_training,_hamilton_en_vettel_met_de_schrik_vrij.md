---
layout: post
title: "Flinke crash Verstappen in training, Hamilton en Vettel met de schrik vrij"
date: Fri, 28 Jun 2019 13:03:01 +0200
categories: 
- sport 
- autosport 
externe_link: "https://nos.nl/l/2291059"
feature_image: "https://nos.nl/data/image/2019/06/28/559762/1008x567.jpg"
---

<p>Max Verstappen is hard gecrasht tijdens de tweede vrije training voor de Grand Prix van Oostenrijk. De Nederlander had de vijfde tijd genoteerd op de Red Bull Ring, toen hij ineens in bocht 10 de controle verloor en met de achterkant van zijn RB15 in de muur belandde. Het was meteen code rood en klaar voor de nummer vier in het WK-klassement.</p>
<h2>Wind</h2>
<p>"Ik verloor de grip", legde de Nederlander later uit wat er gebeurde. "Ik werd te grazen genomen door de wind. Er was een bries tijdens de tweede training. Iedereen had daar last van. De schade is niet zo'n probleem. We hebben veel reserve-onderdelen en we reden met de versnellingsbak voor de vrijdagen. De schade is dus geen probleem."</p>
<p>Verstappen was op het thuiscircuit van zijn team Red Bull tevreden over de racesnelheid van zijn wagen. "De racesnelheid zag er goed uit. In de kwalificatie zal het zaterdag wel lastig worden. Mercedes en Ferrari zullen het vermogen van hun motoren wel wat opschroeven."</p>
<p>In de eerste training had Verstappen, vorig jaar winnaar van de GP van Oostenrijk, nog wel wat te mopperen over de gang van zaken. "Mag ik naar binnen? Het gaat voor geen meter", vroeg hij tegen het einde van de training over de boordradio aan zijn team. "Nog een rondje, Max", antwoordde zijn engineer.</p>
<h2>Nog meer crashes</h2>
<p>Verstappen was overigens niet de enige vrijdag die zijn auto op het bloedhete asfalt in Oostenrijk in de prak reed. Valtteri Bottas (Mercedes) knalde na een stuurfout eveneens tegen de muur. Nico HÃ¼lkenberg (Renault) had tijdens de eerste sessie zijn voorvleugel al aan gruzelementen gereden. De Duitser kon uiteindelijk wel op eigen kracht naar de pitbox rijden.</p>
<p>Sebastian Vettel en Lewis Hamilton kwamen op hun beurt met de schrik vrij toen ze in de tweede, winderige training even de controle over het stuur verloren. Vettel schoot in dezelfde bocht als Verstappen van de baan, maar hij kon zijn bolide uit de muur houden.</p>
<h2>Leclerc snel</h2>
<p>Charles Leclerc, teamgenoot van Vettel bij Ferrari, was de snelste in de tweede training. Op de zachte band noteerde de Monegask 1.05,086. Daarmee was hij iets sneller dan Bottas, die voor zijn crash 1.05,417 noteerde. Pierre Gasly, die een moeizaam seizoen draait bij Red Bull, was goed voor de derde tijd (1.05,487).</p>
<p>De derde vrije training en kwalificatie zijn zaterdag. Op zondag wordt rond 15.10 uur het startsein gegeven voor de race.</p>
