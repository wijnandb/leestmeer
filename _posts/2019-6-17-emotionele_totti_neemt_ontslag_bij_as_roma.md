---
layout: post
title: "Emotionele Totti neemt ontslag bij AS Roma"
date: Mon, 17 Jun 2019 14:27:50 +0200
category: sport
externe_link: "https://www.telegraaf.nl/sport/144347318/emotionele-totti-neemt-ontslag-bij-as-roma"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f3567208-9100-11e9-b4d0-02c309bc01c1.jpg"
---

<p class="intro">Francesco Totti heeft na meer dan dertig jaar trouwe dienst ontslag genomen bij AS Roma.</p> <p>Het clubicoon, dat in 2017 afscheid nam bij AS Roma als voetballer, kon bij de Romeinse club blijven in een andere rol dan zijn huidige ambassadeurschap maar wilde dat niet. „Ik heb een email gestuurd om iets te zeggen wat ik nooit voor mogelijk hield. Ik heb mijn ontslagbrief geschreven”, zegt een emotionele Totti bij een speciaal belegde persconferentie.</p><p>„Ik heb er lang over nagedacht. Dit is toch mijn thuis, ik ben hier vaker geweest dan in mijn eigen huis. Maar gezien de omstandigheden en de opties die ik heb gekregen moet ik dit harde besluit toch nemen”, vervolgt ’Il Capitano’ die graag als technisch directeur aan de slag was gegaan in Rome maar niet het gevoel kreeg dat hij de gewenste kandidaat was.</p><p>Na zijn spelersloopbaan kreeg Totti een contract als directeur bij AS Roma. Naast het ambassadeurschap zou hij worden klaargestoomd om later als technische man aan de slag te gaan. „Het is niet mijn schuld dat het zo gelopen is. Iedereen weet dat ik soort van gedwongen werd om te stoppen met voetbal maar ik merkte al snel dat ze geen raad wisten met mijn ambities. De clubleiding wist wat ik wilde, maar ze namen alle beslissingen zonder mij.”</p><p>Totti werkte onder technisch directeur Monchi, die in maart ontslag nam. De clubheld is teleurgesteld in mensen bij AS Roma. „Er zijn zoveel beloften gedaan maar nooit nagekomen. AS Roma blijft voor mij altijd de mooiste club van de wereld met de beste fans, maar op deze manier hoeft het van mij niet meer.”</p><p>Het clubicoon doelde vooral op de komst in 2011 van de Amerikaanse eigenaren. „Zij deden alles om de Romeinen van Roma te scheiden. Ze wilden ons allemaal weg hebben en uiteindelijk zijn ze daarin geslaagd.”</p><p>Totti (42) zal binnenkort bekendmaken wat hij gaat doen.</p>
