---
layout: post
title: "Boze demonstranten bij opening Nederlands-Indisch museum"
date: Thu, 27 Jun 2019 14:19:37 +0200
category: nieuws
externe_link: "https://nos.nl/l/2290915"
feature_image: "https://nos.nl/data/image/2019/06/27/559510/1008x567.jpg"
---

<p>Koning Willem-Alexander is bij de opening van Museum Sophiahof in Den Haag in gesprek gegaan met een groep betogers, die tegen de komst van het museum demonstreerden. In dat museum staat de culturele en historische erfenis van Nederlands-Indië centraal.</p>
<p>"Excuses! Erkenning! Compensatie oorlogsschade!", klonk het op het moment dat de demonstranten de koning en de pers in hun blikveld kregen. De koning kwam na de opening naar hen toe. "Ik sta hier om te luisteren naar uw verhalen, van de nabestaanden die het zelf niet meegemaakt hebben, maar het wel meedragen", zei hij.</p>
<p>Bekijk de confrontatie tussen de koning en de betogers:</p>
<p>"Ik ben heel blij dat hij met de mensen heeft gesproken", zei een woordvoerder na afloop op NPO Radio 1. "Dit is in ieder geval de eerste stap."</p>
<p>De demonstranten zijn nazaten van militairen en ambtenaren die onder het bestuur van het toenmalige Nederlands-Indië hebben gewerkt, maar in de periode van de Japanse bezetting (1942-1945) nooit salaris hebben gekregen, ook niet achteraf.</p>
<p>De demonstranten vinden het niet juist dat dit museum wordt geopend, terwijl de salariskwestie nog niet is opgelost. Ze zien de komst van het museum als een "cosmetisch" gebaar, waar niemand van de betrokkenen om heeft gevraagd.</p>
<h2>Eenmalige uitkering</h2>
<p>In 2015 sloot de toenmalige staatssecretaris Van Rijn van VWS een akkoord over deze kwestie met het Indisch Platform; de voormalige militairen en ambtenaren die op 15 augustus 2015 nog in leven waren, kregen een eenmalige uitkering van 25.000 euro.</p>
<p>Nabestaanden van mensen die voor die datum overleden waren kregen niets. Zij zijn daar boos over en zijn naar de rechter gestapt. De Staat wijst verantwoordelijkheid voor deze groep van de hand.</p>
<p>Ook de oprichting van Museum Sophiahof was onderdeel van de afspraken die in 2015 werden gemaakt. Daarin stond dat er een centrale ontmoetings- en herinneringsplek zou komen, waar onder meer herdenkingen kunnen worden gehouden.</p>
