---
layout: post
title: "VVD: Songfestival niet per se in Amsterdam"
date: Sun, 19 May 2019 09:22:08 +0200
category: entertainment
externe_link: "https://www.telegraaf.nl/nieuws/3610193/vvd-songfestival-niet-per-se-in-amsterdam"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5ea39ee4-7a15-11e9-b4ef-0218eaf05005.jpg"
---

<p class="intro">Na de winst van Duncan Laurence op het Songfestival, moet er de komende tijd nagedacht worden over de vraag waar in Nederland het feest volgend jaar gehouden wordt en wie dat gaat betalen. De VVD laat vast weten dat het festijn niet per se in Amsterdam gehouden hoeft te worden en het CDA is bereid om, zo nodig, extra geld van het Rijk in het festival te steken. Premier Rutte zegt echter: „Laten we eerst kijken of het uit het budget kan.”</p> <p>De Israëlische winnares van vorig jaar, Netta, riep na de winst van Duncan direct dat volgend jaar dus Amsterdam op het programma staat. Maar dat is nog geen gelopen race. Maastricht meldt zich bijvoorbeeld al als potentiële kandidaat en andere plaatsen willen naar verluidt ook wel de organisatie op zich nemen.</p><p>VVD-Kamerlid Thierry Aartsen zegt daarover: „Wat mij betreft staat niet vast dat we automatisch naar Amsterdam kijken voor de organisatie. Nederland is groter dan alleen de randstad.”</p><p>Op de vraag of de tv-omroepen het feestje helemaal alleen moeten gaan betalen, geeft de VVD’er nog geen antwoord. Zijn collega van het CDA, Kamerlid Harry van der Molen, wel: „Dat we het Eurovisie Songfestival gewonnen hebben is niet alleen vrij uniek na 44 jaar, maar het is ook een unieke kans om ons land in de schijnwerpers te zetten komend jaar. Ik denk dat we met bestaande ’potjes’ een heel eind komen, en de overheid hoeft het vast niet alleen te doen.” Maar benadrukt Van der Molen: „Als er eenmalig geïnvesteerd moet worden, dan is het CDA daartoe bereid.”</p><p>Maar premier Rutte zei bij WNL op zondag: „Laten we eerst kijken of het uit het budget kan.” Hij is blij met de winst van Duncan, maar: „Om daar nou meteen belastinggeld in te steken..." De minister-president staat dus niet te springen om de tv-omroepen extra geld te geven voor de organisatie: „ Ik heb de indruk, als ik zo hier en daar de salarissen zie, dat er nog wat ruimte is.”</p><p>Ook het CDA-Kamerlid zegt in reactie op de VVD dat niet per se de hoofdstad aan de beurt is, wat hem betreft. „Het Nederlands bureau voor toerisme zet in op het spreiden van toeristen over Nederland om ook Amsterdam te ontlasten. Dan zou het logisch zijn naar andere locaties te kijken.” Hij zegt: „May the best city win!” En met een knipoog merkt CDA’er Van der Molen op dat zijn thuisstad Leeuwarden vorig jaar al culturele hoofdstad van Europa was en nu ’een leuke nieuwe burgemeester’ krijgt.</p><p>Reactie Halsema</p><p>Burgemeester Femke Halsema van Amsterdam laat op Instagram weten dat het Songfestival volgend jaar welkom is in de hoofdstad. “Ook de Amsterdamse VVD ziet het songfestival heel graag naar Amsterdam komen! Zeer welkom”, zegt fractievoorzitter Marianne Poot. Ook D66 heeft daar wel oren naar.</p>
