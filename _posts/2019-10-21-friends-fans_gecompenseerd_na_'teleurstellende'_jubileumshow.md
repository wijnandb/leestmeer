---
layout: post
title: "Friends-fans gecompenseerd na 'teleurstellende' jubileumshow"
date: Mon, 21 Oct 2019 10:41:28 +0200
category: cultuur
externe_link: "https://nos.nl/l/2307062"
feature_image: "https://nos.nl/data/image/2019/10/21/586442/1008x567.jpg"
aantal: 340
unieke: 225
bron: "NOS"
---

<p>Bezoekers van de gisteren uitgezonden Friends-jubileumshow worden door bioscopen gecompenseerd, nadat de voorstelling op sociale media veel kritiek kreeg. Veel fans spraken van een grote tegenvaller en een anti-climax.</p>
<p>Bij Pathé krijgen bezoekers gratis popcorn en een drankje: dat aanbod blijft een jaar lang geldig. Bij Kinepolis en Vue Cinemas kunnen bezoekers gratis een nieuw filmkaartje krijgen. "Dit was zowel een teleurstelling voor jullie als voor ons", staat in een verklaring van Vue.</p>
<p>De compensatie volgt op de kritiek van bezoekers na het zien van de jubileumshow. Die vond plaats ter ere van het 25-jarig bestaan van de populaire serie. In de bioscoop zouden liefhebbers "iconische afleveringen, exclusieve interviews en nooit eerder vertoonde beelden" te zien krijgen.</p>
<p>Met deze trailer werd de show aangekondigd:</p>
<p>Maar veel fans voelden zich bekocht door die omschrijving. De vertoning zou slechts bestaan uit acht willekeurige afleveringen, die volgens een kijker "niet eens de meeste iconische zijn". "Dat had ik ook thuis op de bank kunnen kijken!", schrijft iemand.</p>
<p>Volgens Instagrammer Zoey Ivory zou het exclusieve materiaal slechts bestaan uit korte, reclameachtige filmpjes "waarin Jennifer Aniston koffie aan het schenken is".</p>
<p>De Friends-voorstelling is volgens Pathé samengesteld door distributeur Warner Bros. De filmketens zouden geen invloed op de inhoud hebben gehad. "Maar we zijn alle negatieve reacties aan het verzamelen", zegt ze. "Die gaan we terugkoppelen naar Warner Bros."</p>
<p>Een woordvoerder van Pathé, die de vertoning zelf niet heeft gezien, zegt dat er wel degelijk exclusieve content was. "Maar wat precies, dat weet ik niet."</p>
<p>Volgens de woordvoerder heeft Pathé "honderden" klachten ontvangen over de voorstelling. "Dat kwam voor ons onverwacht", zegt ze. "Als we dit hadden geweten, hadden we de film natuurlijk niet vertoond." Een woordvoerder van Kinepolis deelt die ervaring. "We waren niet in staat de film van tevoren te zien. We hadden verwacht dat Warner Bros exclusievere content zou sturen, maar de content heeft niet aan onze verwachtingen voldaan."</p>
<p>"We begrijpen dat de bezoekers met een slecht gevoel de zaal uitstappen", vervolgt ze. "Daar willen we iets aan doen met deze voucher.</p>
