---
layout: post
title: "Crisis bij Anderlecht houdt aan: ook nederlaag tegen Antwerp"
date: Sun, 15 Sep 2019 17:19:37 +0200
category: sport
externe_link: "https://nos.nl/l/2301844"
feature_image: "https://nos.nl/data/image/2019/09/15/577482/1008x567.jpg"
aantal: 162
unieke: 123
bron: "NOS"
---

<p>Het lek is nog lang niet boven bij Anderlecht. Na de eerste zege van het seizoen tegen Standard Luik (1-0) voor de interlandperiode verloor de ploeg van de Nederlanders Michel Vlap en Philippe Sandler thuis met 2-1 van Antwerp.</p>
<p>Lior Refaelov zette de bezoekers, met Wesley Hoedt in de gelederen, op voorsprong door in de rebound te scoren, nadat doelman Hendrik van Crombrugge zijn eerste inzet nog had gekeerd. Na een lange pass van Sandler maakte Nacer Chadli gelijk.</p>
<h2>Dertiende plaats</h2>
<p>Een kwartier voor tijd moest Anderlecht met tien man verder toen Albert-Mboyo Sambi Lokonga zijn tweede gele kaart ontving. Met elf tegen tien pakte Antwerp alsnog de drie punten. Vlap werkte slecht weg en de Japanse invaller Koji Miyoshi profiteerde.</p>
<p>Bij Anderlecht ontbrak speler-trainer Vincent Kompany in het veld vanwege een blessure. De vierde nederlaag in zeven wedstrijden brengt Anderlecht met vijf punten voorlopig op de dertiende plaats in de Belgische competitie. Antwerp staat derde met twaalf punten uit zes duels.</p>
