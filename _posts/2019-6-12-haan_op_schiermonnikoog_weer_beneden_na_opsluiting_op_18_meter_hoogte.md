---
layout: post
title: "Haan op Schiermonnikoog weer beneden na opsluiting op 18 meter hoogte"
date: Wed, 12 Jun 2019 09:29:38 +0200
category: nieuws
externe_link: "https://nos.nl/l/2288697"
feature_image: "https://nos.nl/data/image/2019/06/12/556268/1008x567.jpg"
---

<p>De haan die drie dagen lang op Schiermonnikoog op achttien meter hoogte in een mand zat, is er gisteravond weer uitgehaald. Het omhoog hijsen van een haan gebeurt elk jaar; het is onderdeel van het Kallemooifeest, dat verder voornamelijk bestaat uit spelletjes voor kinderen.</p>
<p>Er is al jaren veel kritiek op de traditie om een haan een paar dagen lang in een mand op te sluiten. Dierenrechtenorganisaties vinden het dierenmishandeling. Maar het dier krijgt eten en drinken mee in de mand en er is cameratoezicht. Een dierenarts houdt het welzijn van de haan in de gaten. Burgemeester Van Gent verleende daarom net als voorgaande jaren een vergunning voor het opsluiten van het dier.</p>
<p>Een aantal dierenrechtenorganisaties, waaronder Dierennoodhulp en Animal Rights, had aangifte gedaan tegen de burgemeester. Zaterdag stonden zestien activisten tijdens het omhoog hijsen van de haan te zingen en te schreeuwen in een speciaal protestvak dat de burgemeester had laten inrichten. Voor alle zekerheid waren tien extra politieagenten overgekomen naar het eiland.</p>
<p>"Dit pinksterfeest gaat nooit verloren. Knoop dat in je oren!", zongen honderden eilanders. Ze overstemden het protest van de dierenactivisten die riepen: "De Middeleeuwen zijn voorbij, laat de haan vrij! There's no excuse for animal abuse."</p>
<p>Het feest draait niet alleen om de haan. Tijdens Kallemooi worden ook allerlei spelletjes gespeeld. "Ik weet nog dat ik als kind enorm naar deze dag uitkeek. En dat was wel spannend toen", zegt een man tegen RTV Noord. "Zenuwachtig uit bed 's ochtends. En nu genieten mijn kinderen van deze dag. Het is echt een mooie traditie."</p>
<h2>Hij grijpt gelijk een kippetje</h2>
<p>Honderden mensen keken gisteravond hoe de mand met daarin de haan weer naar beneden werd gehaald. "Die haan heeft het goed. Let maar eens op als hij straks uit de mand gaat. Die haan grijpt gelijk een kippetje en heeft nergens last van. Vorig jaar gebeurde dat ook", zei een van de toeschouwers gisteren.</p>
<p>Anders danvoorgaande jaren is de haan na zijn vrijlating niet direct aan het publiek getoond. De Kallemooicommissie wilde voorkomen dat er door de media opnamen gemaakt zouden worden van het dier.</p>
<p>Uiteindelijk is de haan in een optocht weer teruggebracht naar zijn eigenaar, waar hij tussen de kippen is neergezet. Volgens omstanders gaat het goed met het dier.</p>
