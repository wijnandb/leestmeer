---
layout: post
title: "Ziekenhuizen in drie steden op slot voor betere cao"
date: Mon, 24 Jun 2019 13:15:56 +0200
categories: 
- financieel 
- economie 
externe_link: "https://nos.nl/l/2290450"
feature_image: "https://nos.nl/data/image/2019/06/24/558897/1008x567.jpg"
---

<p>Ziekenhuizen in Alkmaar, Eindhoven en Assen gaan in de komende twee weken gedurende een deel van een dag op slot. Alleen spoedgevallen kunnen er dan nog terecht. Mogelijk breiden de acties zich daarna uit naar andere ziekenhuizen.</p>
<p>Vorige week klapten de onderhandelingen tussen de vakbonden en de Nederlandse Vereniging van Ziekenhuizen (NVZ). De werkgevers riepen de bonden op om van acties af te zien, maar die luisteren daar dus niet naar.</p>
<h2>Zondagsdiensten</h2>
<p>Om de druk op te voeren gaan medewerkers op een doordeweekse dag zondagsdiensten draaien. Op dinsdag 2 juli bijt personeel van de Noordwest Ziekenhuisgroep in Alkmaar het spits af. De dag daarna wordt in het Wilhelminaziekenhuis in Assen actie gevoerd. En op 10 juli is het Catharina Ziekenhuis in Eindhoven beperkt bereikbaar. Welke ziekenhuisafdelingen precies dicht gaan, wordt later bekend. </p>
<p>In Alkmaar was vandaag al een grote actiebijeenkomst van een paar honderd ziekenhuismedewerkers. Dergelijke bijeenkomsten vinden deze week ook in andere ziekenhuizen plaats.</p>
<p>Het ziekenhuispersoneel eist een loonsverhoging van 5 procent en extra toeslagen voor overwerk. De ziekenhuizen bieden een loonsverhoging van 3,25 procent vanaf 1 november en een eenmalige uitkering van 500 euro voor 2019. In de twee eerstvolgende jaren zou het loon dan met respectievelijk 2 en 2,5 procent omhooggaan.</p>
<h2>Buitenproportioneel</h2>
<p>De ziekenhuisdirecties vinden het draaien van zondagsdiensten te ver gaan, omdat ze menen dat ze al dichtbij de eisen van de bonden zitten. "Zodra acties naar onze mening buitenproportionele gevolgen dreigen te krijgen, zullen we niet aarzelen rechtsmaatregelen te nemen", zegt de NVZ in een brief aan de betrokken bonden. Ook stellen de ziekenhuisdirecties op voorhand het personeel aansprakelijk voor alle schade als gevolg van de acties.</p>
<p>De cao waar nu zoveel onvrede over is, geldt voor het ziekenhuispersoneel van de zogenoemde perifere ziekenhuizen, zo'n 200.000 mensen. De vakbonden sloten eerder dit jaar een nieuwe cao voor de academische ziekenhuizen. Daar waren ook acties aan voorafgegaan.</p>
