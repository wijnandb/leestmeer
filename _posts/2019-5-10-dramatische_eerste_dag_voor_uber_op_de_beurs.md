---
layout: post
title: "Dramatische eerste dag voor Uber op de beurs"
date: Fri, 10 May 2019 21:39:52 +0200
category: nieuws
externe_link: "https://nos.nl/l/2284048"
feature_image: "https://nos.nl/data/image/2019/04/12/543013/1008x567.jpg"
---

<p>Uber Technologies, het bedrijf achter taxi-app Uber, ging vandaag om 15.30 uur Nederlandse tijd naar de beurs in New York. Het is een van de grootste beursgangen ooit: het bedrijf wordt door de markt gewaardeerd op zo'n tachtig miljard dollar.</p>
<p>Maar de nieuwkomer kreeg te maken met een zeer teleurstellende eerste dag. Na een vertraging van twee uur opende het aandeel op 42 dollar, dat is een stuk minder dan de introductieprijs van 45 dollar.</p>
<p>Huiseconoom van Nieuwsuur Mathijs Bouman: "De introductie komt op een goed moment omdat er veel geld is, maar aan de andere kant is het vertrouwen in techfondsen aan het dalen. Een half jaar geleden is Lyft, een Amerikaanse concurrent van Uber naar de beurs gegaan en ook dat is geen groot succes geworden."</p>
<p>Met die 45 dollar is nog bescheiden ingezet, volgens Bouman. "De koers is lager uitgekomen dan de beginkoers, dus je zou wel van een mislukking kunnen spreken. Maar: de eerste dag is nog niet bepalend. Je kunt erop rekenen dat banken en investeerders dan een koopactie inzetten om de koers te stutten", aldus Bouman.</p>
<h2>Verlies</h2>
<p>Uber lijdt tot nu toe alleen nog maar verlies. Maar juist dat maakt het bedrijf voor investeerders interessant, zegt Bouman. "Ze denken: als het bedrijf nu geld wil ophalen gaat dat geïnvesteerd worden. Uber had al veel geld van private investeerders, zoals Jack Bezos van Amazon, als er winst uit komt krijgen die een deel van hun geld terug."</p>
<p>Bouman legt uit dat dat ook een reden was van Uber om naar de beurs te gaan. "Meer geld binnenhalen om sneller investeringen te doen en de eerdere investeerders de kans geven te cashen."</p>
<h2>Ambitie</h2>
<p>Vandaag was dan een teleurstellende dag, maar Uber de ambities van het bedrijf zijn torenhoog. Het wil méér zijn dan alleen een taxibedrijf, en dat is het nu al met de maaltijdenbezorgservice Uber Eats en met Uber Freight, dat vrachtwagenchauffeurs en opdrachtgevers aan elkaar koppelt. Volgens Bouman wil de nieuwe topman Dara Khosrowshahi met Uber alles doen op het gebied van vervoer.</p>
<p>"Deelfietsen, ziekenvervoer, maaltijdvervoer, misschien ook drones. Alle vormen van vervoer, waarbij klant en dienstverlener met elkaar worden verbonden door middel van een app. Zeg maar de Google van het vervoer."</p>
<h2>Controverse</h2>
<p>Uber is nooit vrij geweest van controverse. "Ze zitten aan de kant van de deeleconomie waar uitbuiting plaatsvindt. Excessen liggen voor de hand. Ze stellen zich ook keihard op. Waar Airbnb nog wel eens concessies wil doen aan gemeenten, zoekt Uber via rechtszaken de confrontatie", zegt Bouman. </p>
<p>Voor de klant is dit voordelig, hij krijgt een rit voor de laagste prijs. Maar voor de chauffeur is het twijfelachtig, zegt Bouman: "Veel chauffeurs zijn tevreden met hun vrijheid. Maar de verdiensten zijn vaak laag. De machtsverhouding tussen het bedrijf en de chauffeurs is duidelijk scheef."</p>
