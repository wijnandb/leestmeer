---
layout: post
title: "Oud-renner Petacchi betrokken bij bloeddopingzaak, Koren uit de Giro gehaald"
date: Wed, 15 May 2019 11:44:36 +0200
category: sport
externe_link: "https://nos.nl/l/2284730"
feature_image: "https://nos.nl/data/image/2019/05/15/550045/1008x567.jpg"
---

<p>Oud-wielrenner Alessandro Petacchi is betrokken bij Operation Aderlass, het Oostenrijkse dopingschandaal waarbij sporters bloeddoping gebruikten. Naast de gestopte Italiaanse wielrenner staan ook Borut Bozic, Kristijan Durasek en Kristjan Koren op de lijst die wielerunie UCI vandaag bekend heeft gemaakt.</p>
<p>Bozic is tegenwoordig ploegleider bij Bahrain Merida (de ploeg van onder anderen Vincenzo Nibali) en Koren (ook Bahrain Merida) en Durasek (UAE Emirates) zijn nog steeds actief als wielrenner. De vier zijn door de UCI per direct geschorst vanwege betrokkenheid bij de dopingzaak.</p>
<h2>Geen Giro</h2>
<p>Voor Koren betekent dit dat hij vandaag niet van start kan gaan in de vijfde etappe van de Giro d'Italia. De 32-jarige Sloveen stond 47ste in het algemeen klassement en gold als één van de belangrijke helpers van Nibali.</p>
<p>De Kroaat Durasek is op dit moment actief in de Ronde van Californië. Ook hij zal de volgende etappe niet van start gaan.</p>
<p>Petacchi is voorlopig de grootste naam op de lijst van Operation Aderlass. De Italiaan die tweeëntwintig etappes in de Giro wist te winnen is op dit moment actief als analist bij de Italiaans TV-zender Rai. Daar reageerde hij vol verbazing op het nieuws.</p>
<p>Petacchi ontkent en zegt nooit op bezoek te zijn geweest bij Mark Schmidt, de Duitse dokter die de spil is in het dopingschandaal.</p>
<h2>Operation Aderlass</h2>
<p>Bij een inval bij Schmidt, drie maanden geleden, werden veertig bloedzakken gevonden. De inval in Erfurt volgde op een actie van de Oostenrijkse politie bij de wereldkampioenschappen noordse nummers (langlaufen, schansspringen en combinatie) in Seefeld in februari.</p>
<p>Daarbij werd de 26-jarige Oostenrijker Max Hauke aangetroffen met een infuus in zijn arm, uren voor de start van het onderdeel 15 kilometer langlaufen op de WK. Niet veel later bekenden ook de Oostenrijkse wielrenners Georg Preidler en Stefan Denifl bloeddoping te hebben gebruikt.</p>
<p>Bij Operation Aderlass zijn zeker meer dan twintig atleten uit acht Europese landen betrokken.</p>
