---
layout: post
title: "UCI-baas Lappartient maant baanrenners tot kalmte: 'Er komt een nieuw wedstrijdcircuit'"
date: Sun, 07 Jul 2019 10:02:17 +0200
categories: 
- sport 
- wielrennen 
externe_link: "https://nos.nl/l/2292404"
feature_image: "https://nos.nl/data/image/2019/07/07/561741/1008x567.jpg"
---

<p>Voorzitter David Lappartient van de internationale wielerunie UCI heeft gereageerd op de commotie rond de hervormingsplannen in het baanwielrennen. In een interview met de NOS gaf hij aan het beste met commerciële teams als Beat Cycling Team voor te hebben en met een nieuwe wedstrijdenreeks te komen.</p>
<p>De UCI kondigde vorige maand aan dat volgend seizoen alleen nog nationale selecties aan wereldbekerwedstrijden mogen meedoen. Een streep door de rekening van het commerciële Beat, dat zodoende niet meer in actie zou kunnen komen. "Dit legt een bom onder onze ploeg", was de geschokte reactie.</p>
<p>Daarnaast verklaarde de wielerunie ook dat de WK baanwielrennen, die dit jaar nog in maart waren, voortaan in oktober zullen plaatsvinden.</p>
<h2>UCI Track World League?</h2>
<p>Lappartient kondigt nu aan een nieuwe wedstrijdenreeks in het leven te roepen. Eentje buiten de wereldbekers om en waaraan commerciële teams wel mogen meedoen.</p>
<p>"We lanceren een nieuw, commercieel circuit, dat bijvoorbeeld de UCI Track World League zou kunnen gaan heten. Belangrijk daarbij zijn rechtstreekse uitzendingen van de wedstrijden", aldus Lappartient.</p>
<p>Volgens de UCI-voorzitter is de beperkte zichtbaarheid van de sport de voornaamste reden om te hervormen. "Baanwielrennen is een van de belangrijkste sporten op de Olympische Spelen, maar tussen twee Spelen in is het lastig om de discipline verder te ontwikkelen en voldoende zichtbaar te krijgen."</p>
<h2>Luik-Bastenaken-Luik en Waalse Pijl</h2>
<p>"Ik ben ervan overtuigd dat deze hervormingen de zichtbaarheid van de sport, de teams en de renners ten goede komt. Uiteindelijk leveren die hervormingen voor ons meer zichtbaarheid voor baanwielrennen over de hele wereld op."</p>
<p>Lappartient ontkent daarbij dat de UCI met de hervormingen de dominantie van landen die zowel commerciële teams als landenteams hebben, probeert in te perken.</p>
<p>De UCI-voorzitter had ook nieuws over de klassiekers Luik-Bastenaken-Luik en Waalse Pijl op de weg. Beide koersen werden eerder nog geschrapt van de WorldTour-kalender voor vrouwen. De wedstrijden voldeden niet aan de eis dat een koers minimaal 45 minuten live op televisie te volgen is.</p>
<p>Vorige week bleken beide koersen echter toch weer op de kalender van volgend jaar te staan. Volgens Lappartient worden de wedstrijden toch weer rechtstreeks uitgezonden, en is daarmee aan de voorwaarde voldaan om ze toch te laten plaatsvinden.</p>
