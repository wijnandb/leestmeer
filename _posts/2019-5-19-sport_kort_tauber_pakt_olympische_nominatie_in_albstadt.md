---
layout: post
title: "Sport Kort: Tauber pakt olympische nominatie in Albstadt"
date: Sun, 19 May 2019 21:43:00 +0200
category: sport
externe_link: "https://www.telegraaf.nl/sport/3610161/sport-kort-tauber-pakt-olympische-nominatie-in-albstadt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/dd04bec6-7a6f-11e9-a596-02d2fb1aa1d7.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>20.44 uur: Slavia Praag is voor de vijfde keer kampioen van Tsjechië. Een doelpuntloos gelijkspel tegen Banik Ostrava volstond zondag voor het kampioenschap.</p><p>20.43 uur: AC Milan mag nog steeds hopen op deelname aan de Champions League komend seizoen. Het team van trainer Gennaro Gattuso won op de voorlaatste speeldag met 2-0 van Frosinone.</p><p>17.52 uur: Tallon Griekspoor neemt het in de eerste ronde van het kwalificatietoernooi van Roland Garros op tegen Roberto Quiroz. De tennisser uit Ecuador staat op de wereldranglijst op de 230e plaats. Griekspoor, die vorig jaar in de eerste kwalificatieronde onderuit ging tegen de Amerikaan Reilly Opelka, is de mondiale nummer 206.</p><p>17.52 uur: Paderborn keert komend seizoen terug in de Bundesliga. De club verloor de laatste competitiewedstrijd in de tweede Bundesliga met 3-1 bij Dynamo Dresden, maar eindigt desondanks als tweede, omdat Union Berlin niet wist te winnen bij VfL Bochum (2-2). Union speelt om promotie/degradatie tegen VfB Stuttgart.</p><p>17.51 uur: Demi Schuurs is er met haar dubbelpartner Anna-Lena Grönefeld niet in geslaagd het graveltoernooi van Rome te winnen. In de finale moest het Nederlands-Duitse koppel in de supertiebreak buigen voor de Wit-Russische Victoria Azarenka en de Australische Ashleigh Barty: 4-6 6-0 10-3.</p><p>16.36 uur: Zeilsters Annemiek Bekkering en Annette Duetz hebben in Weymouth de Europese titel in de 49erFX-klasse veroverd. De regerend wereldkampioenen zorgden er met die prestatie ook voor dat ze de interne olympische kwalificatie van Odile van Aanholt en Marike Jongens wonnen. Bekkering en Duetz kunnen zich gaan voorbereiden op de Spelen van Tokio in 2020.</p><p>16.31 uur: Quique Setién zat zondag voor de laatste keer op de bank bij Real Betis. De 60-jarige trainer maakte na de zege bij Real Madrid (0-2) bekend te vertrekken. Setién had Betis twee jaar lang onder zijn hoede. In 2017 volgde hij Alexis Trujillo op. Oud-prof Setién, die onder meer voetbalde voor Atlético Madrid, was eerder onder meer werkzaam bij UD Las Palmas. Met Real Betis eindigde hij dit seizoen in La Liga op de tiende plaats.</p><p>15.57 uur: Mountainbikester Anne Tauber is zondag als vierde geëindigd bij de eerste wereldbekerwedstrijd van het jaar in Albstadt. De renster van CST Sandd Bafang MTB Racing Team hield haar landgenote Anne Terpstra (vijfde) net achter zich.</p><p>15.20 uur: De beachvolleyballers Christiaan Varenhorst en Steven van de Velde hebben een bronzen medaille overgehouden aan het toernooi uit de World Tour in Itapema. Het Nederlandse duo hoefde daar zondag niets voor te doen.</p><p>15.19 uur: Marc en Alex Márquez hebben de Grote Prijs van Frankrijk gewonnen in respectievelijk de MotoGP en de Moto2. Marc Márquez (26) was in de koningsklasse een klasse apart op het circuit van Le Mans, waar door de regen heel wat coureurs onderuit schoven. Zijn drie jaar jongere broer Alex had een uurtje eerder de race in de Moto2 gewonnen. Bo Bendsneyder ging halverwege die race onderuit.</p><p>14.46 uur: Voor het vierde jaar op rij gaat de strijd om de Nederlandse titel tussen de hockeysters van Den Bosch en Amsterdam. De Brabantse ploeg bereikte weer de eindstrijd door het derde en beslissende duel met SCHC in de halve finales van de play-offs met 1-0 te winnen, dankzij een doelpunt van international Frédérique Matla. SCHC had het eerste duel met 1-0 gewonnen, maar moest zaterdag met 3-0 buigen voor de Nederlandse recordkampioen. Den Bosch gaat het nu weer opnemen tegen Amsterdam, dat twee keer te sterk was voor Oranje-Rood. Bij de mannen gaat de strijd om de Nederlandse titel tussen Bloemendaal en Kampong, de kampioen van de afgelopen twee jaar.</p><p>14.35 uur: Wielerploeg Jumbo-Visma heeft de contracten van Koen Bouwman, Antwan Tolhoek en de Amerikaan Sepp Kuss met twee jaar verlengd. Het drietal is momenteel actief in de Ronde van Italië. De deelname van Bouwman en Tolhoek, beiden 25 jaar, was gepland. De 24-jarige Kuss vervangt in Italië Robert Gesink, die bij een val in Luik-Bastenaken-Luik een gebroken sleutelbeen en een bekkenfractuur opliep</p><p>14.15 uur: De Belgische verdediger Dedryck Boyata verruilt de Schotse club Celtic voor Hertha BSC uit Berlijn. Dat bevestigde zondag Michael Preetz, de manager van de club uit de Bundesliga. International Boyata (28) voetbalde in het seizoen 2012-2013 nog enkele duels voor FC Twente, dat hem had gehuurd van Manchester City.</p><p>13.47 uur: De Nederlandse tafeltennissers hebben zich geplaatst voor het EK voor teams in Frankrijk. De ploeg van bondscoach Danny Heister won in Roskilde de beslissende wedstrijd tegen Zwitserland met 3-0 en verzekerde zich daardoor van een ticket naar Nantes.</p><p>13.33 uur: Zwemster Sharon van Rouwendaal heeft opnieuw schouderklachten. De olympische kampioene in het open water van Rio 2016 volgt daardoor in Frankrijk een aangepast trainingsprogramma. Van Rouwendaal heeft al geruime tijd niet aan wedstrijden meegedaan en op haar sociale media onthulde ze de reden daarvan. „Het zijn donkere tijden. Ik heb al een tijdje weer pijn aan mijn schouder. Met hulp van mijn Franse en Spaanse fysio’s gaat het sinds kort wat beter. Maar ik heb heel lang niet kunnen trainen zoals ik wil. Ik moest minder veel en minder hard zwemmen en proberen een andere houding aan te nemen in het water. Ik moet nu geduldig zijn. Volgende week doe ik mee aan de Franse kampioenschappen in het open water en ik hoop dan pijnvrij te kunnen racen, dat is het belangrijkste voor nu.”</p><p>12.29 uur: Estavana Polman ligt met Esbjerg op koers om de Deense titel te veroveren. De Nederlandse won moet haar ploeg in de eerste finalewedstrijd met 28-20 van Herning. Polman maakte maar liefst negen treffers. Dinsdag volgt de return.</p><p>08.53 uur: Brooks Koepka gaat met een historisch grote voorsprong de laatste ronde van het PGA Championship in. De 29-jarige Amerikaan verdedigt in de slotronde een voorsprong van maar liefst zeven slagen op een kwartet achtervolgers, onder wie zijn landgenoten Harold Varner III, Luke List en Dustin Johnson, de nummer 1 van de wereld. „ k ga dit niet meer weggeven, dat beloof ik.” De Amerikaan heeft al drie majorzeges op zak. Hij won twee keer de US Open (2017 en 2018) en was vorig jaar ook de beste op het PGA Championship. Joost Luiten haalde weliswaar de ’cut’, maar hij staat bijna onderaan met liefst 23 slagen achterstand op Koepka.</p><p>8.39 uur: De basketballers van Golden State Warriors hebben nog maar één zege nodig om voor het vijfde jaar op een rij de finale van de NBA te bereiken. De regerend kampioen won ook het derde duel met Portland Trail Blazers in de eindstrijd van de Western Conference: 110-99. Opnieuw knokten de Warriors zich terug van een achterstand. Stephen Curry kwam tot 36 punten, Draymond Green was 20 punten, 13 rebounds en 12 assists ook van grote waarde. Maandagavond is de vierde en mogelijk al beslissende wedstrijd, weer in Portland.</p>
