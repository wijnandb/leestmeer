---
layout: post
title: "'Liverpool-aanwinst Van den Berg is niet de nieuwe Beckenbauer'"
date: Thu, 27 Jun 2019 13:08:11 +0200
category: sport
externe_link: "https://nos.nl/l/2290907"
feature_image: "https://nos.nl/data/image/2019/06/27/559496/1008x567.jpg"
---

<p>Van een rondo met Bram van Polen, Mike van Duinen en Thomas Lam naar een training met Mo Salah, Sadio Man√© en Virgil van Dijk. En dat op je zeventiende. De term droomtransfer is bij de overgang van Sepp van den Berg dan ook op zijn plaats. Zijn overgang naar Liverpool kreeg donderdag zijn beslag.</p>
<p>Het is ook een transfer die wenkbrauwen doet fronsen. Want is de stap van Zwolle naar Liverpool niet te groot? En hoe komen de Engelsen bij een talent van PEC? En hebben de Nederlandse topclubs dan niet zitten slapen?</p>
<p>De naam van Van den Berg is er in ieder geval een die al jarenlang rondging in de Zwolse jeugdopleiding, waar hij vanaf de D'tjes speelde. Met zijn 16 jaar en 81 dagen werd hij anderhalf jaar terug de jongste PEC-debutant in de eredivisie.</p>
<h2>Verlegen jongen</h2>
<p>Toenmalig trainer John van 't Schip zag het al snel zitten in de rossige verdediger. Bij zijn komst in de zomer van 2017 liet hij de toen 15-jarige Van den Berg direct meedraaien in de voorbereiding.</p>
<p>"Dwight Lodeweges wees me op hem", vertelt Van 't Schip. Lodeweges, huidig assistent-bondscoach bij Oranje, werd onderdeel van de staf van Van 't Schip en werkte daarvoor in de jeugd van Zwolle en hielp bij de doorstroming van talenten.</p>
<p>"Mede op advies van Dwight heb ik Sepp toen laten meetrainen. Toen was het nog een verlegen jongen, echt een jochie", weet Van 't Schip nog.</p>
<p>Voetballend kon Van den Berg prima mee. "Hij durft een bal in te spelen, is snel en kopsterk. Op technisch en tactisch niveau was hij er klaar voor, maar als mens nog niet. Hij zat dan ook nog in de derde of vierde klas van de middelbare school."</p>
<p>Na de voorbereiding met het eerste ("goed om hem er even aan te laten ruiken") liet Van 't Schip zijn pupil teruggaan naar Onder 19. Daar kon hij werken aan een zwak punt: zijn zogenaamde 'rouwmomenten in het veld'.</p>
<p>"Sepp is perfectionistisch. Als hij een fout maakt, baalt hij daarvan. En dat laat hij ook zien. Maar voetbal gaat verder en je moet gelijk klaarstaan voor de volgende actie en niet te lang balen. Ik begreep dat ze daar vanuit de jeugd al met hem mee bezig waren."</p>
<p>Na de winterstop kreeg Van den Berg een kans in het eerste en speelde hij uiteindelijk zes eredivisieduels. In de eerste seizoenshelft van het seizoen daarop werden zijn speelminuten alleen maar meer. Totdat Van 't Schip in december werd ontslagen bij PEC.</p>
<p>Diens opvolger Jaap Stam koos daarna in de strijd om lijfsbehoud voor de meer ervaren Darryl Lachman in het centrum. Van den Berg kwam 'slechts' tot twee basisplaatsen en evenveel invalbeurten.</p>
<h2>'Bij de beste twaalf van de wereld'</h2>
<p>Op zijn zeventiende heeft Van den Berg al 21 competitieduels op het hoogste niveau gespeeld en dat is bijzonder. Dat blijkt ook uit data van voetbalonderzoeksbureau SciSports, inmiddels een bekende naam in de voetballerij.</p>
<p>Op basis van verschillende statistieken schatten zij de kwaliteiten en de potentie van spelers in. Via de info die zij beschikbaar hebben, stellen zij dat van alle spelers die in 2001 zijn geboren en nu op seniorenniveau spelen, Van den Berg tot de twaalf beste van de wereld behoort. Dat heeft hij met name te danken aan de hoeveelheid wedstrijden die hij op jonge leeftijd al heeft gespeeld.</p>
<p>Spelers die boven hem staan in de lijst zijn onder meer Rodrygo (waar Real Madrid 45 miljoen euro voor heeft betaald aan Santos), William Saliba (Saint-Etienne) en Benoit Badiashile (AS Monaco).</p>
<p>Binnen zijn leeftijdsgroep en op zijn positie behoort Van den Berg zelfs tot de beste vijf. Van die groep is hij de jongste, maar heeft hij wel de minste ontwikkeling doorgemaakt in het laatste halfjaar, omdat hij dus amper tot spelen kwam.</p>
<p>Op basis van de data is het dus niet zo gek dat hij op de radar van Liverpool is verschenen. Van den Berg speelt ook in nationale jeugdselecties, waar veel teamgenoten al de stap naar een buitenlandse club hebben gemaakt.</p>
<p>"Maar de vraag is natuurlijk of Liverpool een goede stap voor Sepp is", vraagt zijn voormalig trainer Van 't Schip zich af, zonder een antwoord te hebben. "De tijd zal het moeten uitwijzen."</p>
<p>De coach trekt een vergelijking tussen Liverpool en Ajax. "Kijk, die clubs investeren gewoon in talent. Ajax haalt Christian Eriksen en Vaclav Cerny en laat ze dan verder rijpen in de eigen jeugd."</p>
<p>"Liverpool koopt vijf, zes spelers en eigenlijk hoeft er maar eentje het te halen. De anderen kunnen ze vast weer verhandelen. Sepp zal absoluut niet voor de basis van het eerste worden gehaald, maar is een jongen waarbij ze hopen dat het een schot in de roos is."</p>
<p>De angst van voetbalvolgers bij een transfer van een jonge Nederlander naar een buitenlandse topclub is dat hij in de vergetelheid raakt. Al wil dat volgens Van 't Schip niet zeggen dat een speler stilstaat in zijn ontwikkeling.</p>
<p>"Kijk naar Perr Schuurs. Hij had als aanvoerder van Fortuna Sittard een jaar in de eredivisie kunnen spelen. Nu zat hij bij Jong Ajax in de eerste divisie. Maar hij kan wel beter zijn geworden."</p>
<p>Hoe dan ook: het is een bijzondere transfer en dat is het. De vierde Nederlander (Virgil van Dijk, Georginio Wijnaldum en Ki-Jana Hoever spelen er al) bij de winnaar van de Champions League. Al moeten we ook niet te hard van stapel lopen, volgens Van 't Schip.</p>
<p>"Sepp is niet de nieuwe Franz Beckenbauer. Dat is ook niet eerlijk om te zeggen. Als hij bij Ajax had gespeeld, had hij waarschijnlijk niet in het eerste gespeeld. Bij PEC kreeg hij de mogelijkheid en dat heeft hij goed gedaan."</p>
