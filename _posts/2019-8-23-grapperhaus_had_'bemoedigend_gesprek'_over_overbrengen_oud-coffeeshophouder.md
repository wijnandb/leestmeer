---
layout: post
title: "Grapperhaus had 'bemoedigend gesprek' over overbrengen oud-coffeeshophouder"
date: Fri, 23 Aug 2019 09:46:18 +0200
category: politiek
externe_link: "https://nos.nl/l/2298624"
feature_image: "https://nos.nl/data/image/2019/08/23/571939/1008x567.jpg"
---

<p>Minister Grapperhaus van Justitie is in Bangkok ontvangen door de Thaise premier Prayut Chan-o-cha en de Thaise minister van Justitie. Hij sprak vanochtend met hen over een mogelijke uitlevering van de voormalige Tilburgse coffeeshophouder Johan van Laarhoven en zijn vrouw.</p>
<p>Grapperhaus noemt het een "bemoedigend gesprek":</p>
<p>Er is afgesproken dat het Nederlandse en het Thaise ministerie van Justitie verder praten over de zaak. "De Thaise regering is bereid om met deskundigen van mijn ministerie te gaan kijken naar mogelijke oplossingen ten aanzien van de heer Van Laarhoven en zijn vrouw, om hen over niet al te lange tijd over te laten brengen naar Nederland."</p>
<p>De minister benadrukt dat het nog niet zeker is dat de Van Laarhovens terugkomen naar Nederland. "We moeten voorzichtig blijven, maar de premier is welwillend", aldus Grapperhaus. "Hij begrijpt de achtergrond van ons bezoek."</p>
<p>Het is volgens Grapperhaus heel belangrijk dat een mogelijke oplossing niet in strijd is met het Thaise recht.</p>
<h2>Witwassen</h2>
<p>Het echtpaar zit in Thailand lange gevangenisstraffen uit voor het witwassen van geld dat is verdiend met handel in softdrugs. De twee woonden sinds 2008 in het land, maar werden in 2014 opgepakt door de Thaise politie na een rechtshulpverzoek uit Nederland. Hier wordt de oud-coffeeshophouder sinds 2011 verdacht van het witwassen van drugsgeld, belastingontduiking en lidmaatschap van een criminele organisatie.</p>
<p>Volgens Nationale ombudsman Reinier van Zutphen zijn het Openbaar Ministerie, het ministerie van Justitie en Veiligheid en de Nederlandse politie onzorgvuldig geweest toen zij de Thaise autoriteiten om hulp vroegen. De ombudsman deed onderzoek naar het proces en kwam in maart met deze conclusie.</p>
<p>Van Zutphen schrijft in zijn rapport dat de Thaise justitie is aangespoord tot actie door het rechtshulpverzoek uit Nederland: in de brief werden Van Laarhoven en zijn vrouw (tegen wie geen onderzoek liep in Nederland) genoemd als verdachten. Volgens de ombudsman was dat de aanleiding voor Thais onderzoek naar het stel, wat leidde tot hun lange celstraffen.</p>
<p>Na publicatie van het rapport van de ombudsman stelde een meerderheid van de Tweede Kamer dat de minister zich moest inspannen voor Van Laarhoven en zijn vrouw. "Als het parlement zegt 'pak dat op', dan moet je dat oppakken", zei Grapperhaus in reactie daarop.</p>
<h2>'Ontstemd'</h2>
<p>NRC schreef dinsdag dat het OM ontstemd is over het bezoek van Grapperhaus aan Bangkok, vanwege de lopende strafzaak tegen Van Laarhoven. Het OM bracht een dag later een verklaring naar buiten om duidelijk te maken dat daar geen sprake van is en dat er contact geweest is met minister Grapperhaus over de voorbereidingen van zijn bezoek.</p>
