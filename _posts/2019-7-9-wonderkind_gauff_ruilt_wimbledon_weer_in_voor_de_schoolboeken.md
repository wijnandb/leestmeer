---
layout: post
title: "Wonderkind Gauff ruilt Wimbledon weer in voor de schoolboeken"
date: Tue, 09 Jul 2019 11:41:20 +0200
category: sport
externe_link: "https://nos.nl/l/2292710"
feature_image: "https://nos.nl/data/image/2019/07/09/562229/1008x567.jpg"
---

<p>Wimbledon gaat verder zonder wonderkind Cori 'Coco' Gauff. De 15-jarige Amerikaanse verloor gisteren in de vierde ronde, maar ging de wereld over met de drie overwinningen die ze vorige week boekte bij haar grandslamdebuut. Wat gaat ze nu doen?</p>
<p>Gauff, die pas in maart 16 wordt, gaat terug naar de Verenigde Staten om haar school af te maken en om toe te werken naar de US Open eind augustus. In New York meedoen aan het laatste grandslamtoernooi van het jaar heeft haar prioriteit.</p>
<p>"Ze zal er nu zeker drie weken tussenuit gaan", laat haar coach Jean-Christophe Faurel weten. Hij voegt daar aan toe: "We hebben nog maar 25 procent van Cori's potentieel gezien."</p>
<h2>Washington of Cincinnati</h2>
<p>De organisatie voor het vrouwentennis (WTA) heeft als regel dat speelsters onder de zestien maar tien proftoernooien per jaar mogen spelen. Gauff heeft er nu vijf gespeeld en zal in aanloop naar de US Open waarschijnlijk alleen in Washington of Cincinnati meedoen.</p>
<p>Door haar droomweek op Wimbledon hoort Gauff straks bij de beste 140 speelsters van de wereldranglijst. Met die ranking komt ze de hoofdschema's van de grote WTA-toernooien niet in, maar tijdens het Amerikaanse hardcourtseizoen zal ze de wildcards ongetwijfeld voor het uitkiezen hebben.</p>
<h2>Ook Obama is fan</h2>
<p>Gauff veroverde vorige week de harten van veel tennisliefhebbers, maar ook van beroemdheden als Michelle Obama. "Coco is geweldig!", twitterde ze. Gauff wist niet wat ze zag: "Gaaf dat ze weet wie ik ben."</p>
<p>Maar ook veel tennisprominenten liepen weg met Gauff. John McEnroe voorspelde dat ze voor haar twintigste nummer één van de wereld is, Rafael Nadal kwam bij een training van haar kijken en Roger Federer zocht haar op om een praatje te maken.</p>
<h2>Tekenfilms</h2>
<p>Vooral Serena Williams, het grote idool van Gauff, waakte in Londen over de tennistiener. "Ze is een ster. Ik was niks toen ik vijftien was. Ze is zich zo bewust van waar ze mee bezig is. Ik keek op die leeftijd nog tekenfilms."</p>
<p>Bij Gauff duizelt het af en toe van alle aandacht. Maar een ding is duidelijk: "Dit was de beste week van mijn leven", zei ze bij haar voorlopige afscheid van de befaamde All England Lawn Tennis and Croquet Club.</p>
