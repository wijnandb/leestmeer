---
layout: post
title: "FC Utrecht heeft zaakjes nu al goed op orde, dat was wel eens anders"
date: Mon, 24 Jun 2019 07:00:15 +0200
categories: 
- sport 
- voetbal 
externe_link: "https://nos.nl/l/2290400"
feature_image: "https://nos.nl/data/image/2019/06/24/558802/1008x567.jpg"
---

<p>Als iemand kan weten hoe FC Utrecht ervoor staat, is het Mark van der Maarel. De verdediger overleefde de laatste jaren alle stormen in de Domstad, waar hij vanwege zijn enorme staat van dienst inmiddels is uitgegroeid tot boegbeeld.</p>
<p>"Utrecht leeft weer", constateert Van der Maarel (29) als hij na de eerste training een blik werpt op de vele supporters langs de lijn. "Ook dat worden er steeds meer. We maken de laatste jaren echt stappen."</p>
<p>Van der Maarel kwam in 2008 bij FC Utrecht, vlak nadat Frans van Seumeren de club had overgenomen. Structureel in de subtop spelen is de laatste jaren al gelukt, nu moet ook het stadion weer vol.</p>
<h2>Eerste zes</h2>
<p>Trainer John van den Brom heeft als doelstelling meegekregen wederom bij de eerste zes te eindigen. "Maar natuurlijk wil je meer."</p>
<p>De 52-jarige Amersfoorter is terug in de provincie waar hij is opgegroeid. "Het voelt voor mij als het moment dat ik van de lagere school naar de middelbare ging. Die spanning", probeert de van AZ gekomen oefenmeester zijn gevoelens te omschrijven. "En vanuit de selectie voel ik ook een positieve vibe."</p>
<p>Daar is Joris van Overeem geen uitzondering op. De 25-jarige middenvelder werkte een individueel programma af en hoopt volgende week weer volledig aan te sluiten bij de groep. Juist hij wil zich zo graag bewijzen tegenover Van den Brom.</p>
<p>Een jaar geleden had hij onder dezelfde trainer weinig perspectief meer bij AZ. "Maar de situatie nu is niet te vergelijken met die van toen. Ik ben op een andere positie gaan spelen, vervul nu een controlerende rol. Persoonlijk heb ik daarbij veel te danken gehad aan Dick Advocaat."</p>
<p>"Ik heb een goed seizoen gedraaid en wil nu een topseizoen spelen", vervolgt de voormalig jeugdinternational, die de hereniging met Van den Brom alleen maar toejuicht. "Goed voor de ontwikkeling van de club. Het is een trainer die echt voor het voetbal kiest."</p>
<h2>Geen wensen meer</h2>
<p>Er is rust in Utrecht. En dat is de afgelopen jaren weleens anders geweest. "Ik heb geen wensen meer", zegt Van den Brom als hij de spelersgroep doorneemt. Over vierenhalve week begint het Europese avontuur. De voorbereiding is kort, maar de selectie staat.</p>
<p>Misschien staat Utrecht er nu wel beter voor dan de concurrentie. "Maar het lijkt wel of er een vloek heerst op elke club die uitspreekt een aanval te willen doen op de topdrie", spreekt Van Overeem uit ervaring.</p>
<p>"Die kwalificatiewedstrijden voor Europa vind ik altijd wel lekker. Vroeg aan de bak, zit je ook meteen lekker in het seizoen. Laten we hopen dat we geluk hebben met de loting. Daar zijn we als FC Utrecht wel grotendeels afhankelijk van om kans te maken op de groepsfase in de Europa League."</p>
<p>De eerste horde die genomen moet worden, in de tweede kwalificatieronde op 25 juli en 1 augustus, is het Noord-Macedonische Akademija Pandev of het Bosnische HSK Zrinjski.</p>
<h2>Ook directeur Zuidam is tevreden</h2>
<p>Tevreden slentert ook directeur voetbalzaken Jordy Zuidam over trainingscomplex Zoudenbalch. Hij heeft Adam Maher (AZ) en Justin Lonwijk (PSV) voor de club weten te winnen, twee nieuwelingen die vooral ook voor de ambities en het verhaal van FC Utrecht hebben gekozen.</p>
<p>Door de aanstaande transfer van Nicolas Gavory staat de club er ook financieel goed voor. "In onze situatie hebben we af en toe ook zo'n transfer nodig", weet Zuidam, die niet verwacht dat de binnenkomende miljoenen op korte termijn al worden benut.</p>
<p>Voor Van der Maarel is een transfer nooit serieus aan de orde geweest. "Je moet je ook afvragen of het elders beter is. In het voetbal heb je geen garanties. Nergens."</p>
<p>Wel lonkte een avontuur met het nationale team van IndonesiÃ«, waar hij via zijn moeder aanspraak op kon maken. Maar dat bleek allemaal toch wat ingewikkelder in elkaar te steken. "Een paspoortenkwestie", om een lang verhaal kort te maken.</p>
<p>Bovendien kan hij zijn energie beter gebruiken om ook onder Van den Brom weer een plekje in de Utrechtse verdediging te bemachtigen. "Het is leuk om al die waardering te krijgen voor je goede instelling. Maar als voetballer wil je toch het liefst spelen."</p>
<p>Met Gavory vertrekt er de komende dagen dus een basisspeler. "Het was me vooraf al verteld dat het speelde", aldus Van den Brom. "We hoeven de transfermarkt ook niet op, want we hebben de vervanger al in huis."</p>
<p>De trainer denkt, net als zijn voorgangers, waarschijnlijk niet in eerste instantie aan Van der Maarel. "Ik ben de situatie gewend", zegt de verdediger zelf, die weet dat zijn kansen met een lang seizoen voor de boeg vast wel weer gaan komen. "Ik heb me hier altijd enorm gewaardeerd gevoeld."</p>
