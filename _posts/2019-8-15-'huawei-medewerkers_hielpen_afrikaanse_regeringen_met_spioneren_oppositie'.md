---
layout: post
title: "'Huawei-medewerkers hielpen Afrikaanse regeringen met spioneren oppositie'"
date: Thu, 15 Aug 2019 16:37:54 +0200
category: tech
externe_link: "https://nos.nl/l/2297652"
feature_image: "https://nos.nl/data/image/2019/08/15/570340/1008x567.jpg"
---

<p>Het Chinese telecombedrijf Huawei heeft de regeringen van Uganda en Zambia geholpen met het bespioneren van politieke tegenstanders. Die tegenstanders zijn daarna gearresteerd, meldt The Wall Street Journal.</p>
<p>In Zambia hielpen medewerkers van het Chinese telecombedrijf de telefoons en Facebookpagina's binnendringen van bloggers die op het oppositieblog Koswe kritisch schrijven over president Edgar Lunga. Dat zeggen twee anonieme Zambiaanse ambtenaren tegen de zakenkrant.</p>
<p>Het Patriotric Front, de regerende partij van Zambia, meldde in april al op Facebook dat de vier bloggers zijn opgespoord en gearresteerd dankzij Huawei.</p>
<h2>Bobi Wine</h2>
<p>Ook hielpen Huawei-medewerkers de Ugandese overheid om binnen te komen bij de WhatsApp-groep van de populaire oppositieleider Bobi Wine, zegt een anonieme ambtenaar van de dienst die toeziet op internet tegen The Wall Street Journal. Het lukte de dienst in eerste instantie niet zelf om de versleutelde communicatie van Wine te bemachtigen. Maar door in te breken in Wine's WhatsApp-groep kon de politie hem samen met supporters arresteren.</p>
<p>Wine is een popster en de grootste politiek tegenstander van de president van Uganda, Yoweri Museveni. Die is al 33 jaar aan de macht en houdt het land stevig in zijn greep. Wine wordt gesteund door de Verenigde Staten.</p>
<p>Bobi Wine was dit jaar in Nederland. In de video vertelt hij over zijn muziek, zijn politieke ambities en het geweld dat tegen hem wordt gebruikt:</p>
<p>"Je moet dit zien in de context van de enorme machtsstrijd tussen China en de Verenigde Staten", zegt Sanne van der Lugt, verbonden aan Instituut Clingendael en gespecialiseerd in de activiteiten van China in Afrika. "Het gaat er hier om: wie wordt de leider van de vierde industriÃ«le revolutie? Wie gaat de standaarden van 5G-netwerken en kunstmatige intelligentie bepalen?"</p>
<p>"Huawei heeft de kaarten in handen", zegt Van der Lugt. "Het is het grootste telecombedrijf ter wereld, ook in Afrika." Sinds eind jaren 90 verkoopt het bedrijf al telecomtechniek aan Afrikaanse landen. "Het is een enorme afzetmarkt die heel interessant is voor Huawei. Ik zou voorzichtig zijn met snelle conclusies verbinden aan dit nieuws."</p>
<h2>Geen bewijs van spionage</h2>
<p>De Verenigde Staten beschuldigen het Chinese telecombedrijf sinds 2012 van het spioneren voor de Chinese overheid in andere landen. Daarom zou er terughoudendheid moeten worden omgegaan met het aanleggen van 5G-netwerken door Huawei.</p>
<p>In mei meldde de Volkskrant dat de AIVD onderzoek doet naar mogelijke spionage door China via Huawei in Nederland. Over die zaak bestaat nog altijd veel onduidelijkheid. Er is nog geen inlichtingendienst die bewijs van spionage of sabotage door Huawei openbaar heeft gemaakt.</p>
<p>Ook The Wall Street Journal zegt geen bewijs te hebben dat het bedrijf voor de Chinese overheid spioneerde in Uganda en Zambia. Ook weet de krant niet of de top van Huawei wist van deze praktijken. De krant schrijft dat er geen specifieke of bijzondere software is gebruikt bij het bespioneren van de oppositie in de Afrikaanse landen.</p>
<p>Het bedrijf zegt in een reactie tegen de krant dat het nooit betrokken is geweest bij het hacken. "Huawei ontkent deze ongefundeerde en inaccurate beschuldigingen compleet. Ons interne onderzoek laat duidelijk zien dat Huawei en haar werknemers niet zijn betrokken bij deze activiteiten. We hebben daar de contracten en kennis niet voor."</p>
