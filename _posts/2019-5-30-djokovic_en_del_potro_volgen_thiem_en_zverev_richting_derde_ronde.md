---
layout: post
title: "Djokovic en Del Potro volgen Thiem en Zverev richting derde ronde"
date: Thu, 30 May 2019 15:19:44 +0200
category: sport
externe_link: "https://nos.nl/l/2286955"
feature_image: "https://nos.nl/data/image/2019/05/30/553608/1008x567.jpg"
---

<p>Novak Djokovic, Dominic Thiem, Alexander Zverev en Juan Martin del Potro hebben zich geplaatst voor de derde ronde van Roland Garros. Djokovic onderstreepte zijn status als eerste geplaatste speler met een probleemloze zege.</p>
<p>De Servische nummer één van de wereld ontdeed zich eenvoudig van Henri Laaksonen. Na anderhalf uur was de wedstrijd gespeeld: 6-1, 6-4, 6-3.</p>
<p>Djokovic leidde in de eerste set binnen de kortste keren met 5-0. In de tweede en derde set wist Laaksonen iets meer tegenstand te bieden, maar de Zwitserse nummer 104 van de wereldranglijst kreeg Djokovic nooit aan het wankelen.</p>
<h2>Thiem krijgt het niet cadeau</h2>
<p>Dominic Thiem moest eerder op de dag hard werken voor een plek bij de laatste 32. In een vermakelijke partij was de als vierde geplaatste Oostenrijker in vier sets te sterk voor Alexander Bublik: 6-3, 6-7 (6), 6-3, 7-5.</p>
<p>De eerste set ging makkelijk naar Thiem, maar het tweede bedrijf was na een tiebreak voor Bublik. De 21-jarige Kazach was tot op dat moment vooral opgevallen met een onderhandse service, halverwege de eerste set.</p>
<p>Thiem, die vorig jaar in de finale zijn meerdere moest erkennen in Rafael Nadal, zette vervolgens aan en verzekerde zich van de winst in de derde set.</p>
<p>Daarna leek de partij lang af te stevenen op een vijfsetter, maar ondanks een 5-2 voorsprong en twee setpoints voor Bublik ging de vierde set naar Thiem. Met vijf games op rij zette de 25-jarige Oostenrijker de zaken naar zijn hand.</p>
<h2>Zverev deze keer snel door</h2>
<p>Alexander Zverev verspilde weinig energie in zijn partij tegen de Zweedse qualifier Mikael Ymer. De als vijfde geplaatste Duitser verzekerde zich binnen twee uur van de overwinning: 6-1, 6-3, 7-6 (3).</p>
<p>In de eerste ronde moest Zverev, die een matige aanloop kende naar Roland Garros, nog tot het uiterste gaan in een vijfsetter tegen de Australiër John Millman.</p>
<p>Juan Martin del Potro had zijn handen vol aan de Japanner Yoshihito Nishioka. De als achtste geplaatste Argentijn zegevierde in vijf sets: 5-7, 6-4, 6-2, 6-7 (5), 6-2.</p>
<h2>Volgende ronde</h2>
<p>In de derde ronde wacht voor Djokovic een ontmoeting met Salvatore Caruso, de Italiaanse nummer 147 van de wereld.</p>
<p>Thiem neemt het op tegen de Uruguayaan Pablo Cuevas, terwijl Zverev de degens kruist met de Serviër Dusan Lajovic. Del Potro treft de Australiër Jordan Thompson. </p>
