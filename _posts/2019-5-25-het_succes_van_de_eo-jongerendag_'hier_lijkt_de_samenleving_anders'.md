---
layout: post
title: "Het succes van de EO-Jongerendag: 'Hier lijkt de samenleving anders'"
date: Sat, 25 May 2019 18:00:04 +0200
category: binnenland
externe_link: "http://feeds.nos.nl/~r/nosnieuwsbinnenland/~3/B-MencGjMf0/2286264"
feature_image: "https://nos.nl/data/image/2019/05/25/552461/1008x567.jpg"
---

<p>Hoewel het aantal gelovige jongeren al jaren terugloopt, blijft de EO-Jongerendag een onverminderd groot succes. In een stampvolle Ahoy zijn vandaag zo'n 15.000 jongeren bij elkaar gekomen voor optredens van onder meer Hillsong Young &amp; Free, Tauren Wells en I AM THEY.</p>
<p>Het Jeugdjournaal sprak met de bandleden van Hillsong Young &amp; Free:</p>
<p>Het thema van dit jaar is 'Beam the light', vrij vertaald van de bijbeltekst waarin Jezus zegt het licht van de wereld te zijn. Een toepasselijk thema, volgens EO-presentator Joram Kaat. "Uit onderzoeken blijkt dat er veel eenzaamheid, depressies en prestatiedruk onder jongeren bestaan. Wij zoeken daarom naar iets om die duisternis op te vullen." God kan dat licht zijn, is de boodschap.</p>
<p>Volgens de 26-jarige Kimberley is die onderlinge verbondenheid de reden waarom het zo'n gezellige dag is. "Opeens lijkt de samenleving anders en minder oordelend."</p>
<h2>Drempel over</h2>
<p>Het is haar vierde bezoek aan de EO-Jongerendag. De afgelopen jaren was ze door een aantal persoonlijke problemen minder met het geloof bezig, maar inmiddels heeft ze naar eigen zeggen "de weg naar God" weer gevonden. Haar terugkeer op het evenement voelt dan ook als thuiskomen.</p>
<p>Kimberley kampt met een chronische bindweefselziekte, waardoor ze niet lang kan staan of op een harde stoel kan zitten. Voor dagjes weg is ze daarom afhankelijk van een scootmobiel of rolstoel, bijgestaan door een begeleider. "Maar vandaag kon niemand, waardoor de keuze was: niet gaan of alleen gaan."</p>
<p>Daarnaast kwam haar onzekerheid omhoog: hoe zou ze aangekeken worden in haar scootmobiel? "Ik ben pas 26 en zou normaal gesproken net als mijn leeftijdsgenoten op het veld staan", vertelt ze. Uiteindelijk halen haar vriend en vader haar over en geniet ze van de EO-Jongerendag vanuit het rolstoelvak. "Dit is wel een dag waarop ik deze drempel durf te nemen, want God is bij me."</p>
<p>Even verderop geniet een groepje 15-jarige vriendinnen van de Amerikaanse rockzanger Tauren Wells. Voor velen onbekend, maar onder christenen een grote ster, met tientallen miljoenen streams op Spotify en YouTube. De vriendinnen Johanna, Janneke, Gerdien en Naomi komen vooral voor hem, maar genieten ook van de rest van het programma.</p>
<p>"Het is soms serieus, maar ook vrolijk", zegt Gerdien. Natuurlijk, ze krijgen ook in de kerk en op school veel over God te horen, maar hier is het leuker, vult Janneke aan. "De kerk is soms saai, hier is het meer op jongeren gericht en is het wat vrolijker", aldus Johanna.</p>
<p>Dat is het succes van de EO-Jongerendag, denkt ook EO-directeur Arjan Lock. "Het is zingen, springen en dansen, maar ook nadenken over dingen die echt belangrijk zijn."</p>
<p>Hoe dat zingen, springen en dansen er uitziet, zie je in de onderstaande video van de openingsshow van de EO-Jongerendag.</p><img src="http://feeds.feedburner.com/~r/nosnieuwsbinnenland/~4/B-MencGjMf0" height="1" width="1" alt=""/>
