---
layout: post
title: "Gezochte fietslift van Eddie Vedder meldt zich: 'Hij was zo verlegen'"
date: Tue, 11 Jun 2019 16:48:37 +0200
category: nieuws
externe_link: "https://nos.nl/l/2288593"
feature_image: "https://nos.nl/data/image/2019/06/11/556107/1008x567.jpg"
---

<p>Een oproep van Het Parool heeft geleid tot het antwoord op een vraag waar Pearl Jam-zanger Eddie Vedder naar eigen zeggen 27 jaar lang mee worstelde. Wie was toch die jonge Nederlandse vrouw die hem in 1992 na een avondje doorzakken achter op de fiets naar zijn hotel bracht?</p>
<p>De Amerikaanse rockzanger rakelde de anekdote zondag op in de AFAS Live in Amsterdam, waar hij een solo-optreden gaf. Hij haalde tegenover de uitverkochte zaal herinneringen op aan een van de eerste optredens van Pearl Jam in Nederland, in de Amsterdamse Melkweg. Het was maart 1992, de band stond op het punt van doorbreken.</p>
<h2>Herkennen</h2>
<p>Vedder, 27 jaar toen, ging na afloop zonder zijn bandleden iets drinken en had uiteindelijk geen flauw benul hoe hij bij zijn hotel moest komen. Een blonde vrouw en de fiets van haar broer boden uitkomst. Van een amoureuze afloop bij het hotel was overigens geen sprake, bezwoer Vedder.</p>
<p>Wel denkt hij er nog vaak aan terug, zei hij. "Is die vrouw vanavond toevallig aanwezig? Ik weet bijna zeker dat ik haar gezicht nog zou herkennen." Het bleef stil in de uitverkochte zaal, afgezien van enkele vrouwen op de voorste rij die bij wijze van grap hun hand opstaken.</p>
<p>Het Parool wijdde gisteren een online artikel aan Vedders anekdote en sloot af met de vraag of de betreffende vrouw zich bij de redactie kon melden. Via via kwam het artikel onder ogen van Valeska Custers.</p>
<p>De 49-jarige vrouw, in 1992 nog een studente die Valeska Dijkstra heette, twijfelde even. Vooral aangezien haar fietstochtje met de jonge zanger niet in Amsterdam had plaatsgevonden, zoals Vedder zich herinnerde, maar in Utrecht. Maar er zullen toch niet méér meisjes zijn die Eddie Vedder op de fiets van hun broer naar zijn hotel hebben gebracht?, vroeg ze zich af. Ze meldde zich bij Het Parool, dat haar verhaal uitgebreid optekende.</p>
<p>Custers, inmiddels wonend in Hilversum en moeder van drie kinderen, kan zich die avond herinneren als de dag van gisteren. Na afloop van het "waanzinnige" Pearl Jam-optreden in Tivoli (en dus niet de Melkweg) raakte ze aan de praat met Vedder en belandde ze met enkele anderen in een kroeg. Rond 03.00 uur vond de zanger het mooi geweest.</p>
<p>"Ik bood aan een taxi te bellen", zegt Custers. "Maar hij vroeg: do you have a bike? Hij wilde graag achterop." Het afscheid, bij het Hilton hotel, was volgens haar enigszins ongemakkelijk. "Hij was zo verlegen en zo bescheiden. Dat maakte hem ook zo leuk." Bij het afscheid gaven ze elkaar een hand en zwaaide hij haar na.</p>
<h2>Roadie</h2>
<p>Sindsdien hebben ze elkaar nooit meer gezien, maar dat ligt niet aan de Hilversumse. Twee jaar geleden, toen Vedder ook in Nederland optrad, liep ze voor het concert naar voren. Ze vertelde een roadie over haar verleden met de zanger en vroeg hem om Vedder in te lichten dat zij er was. Ze hoorde niets meer.</p>
<p>Custers heeft nog steeds oren naar een nieuwe ontmoeting, maar of het zover komt is de vraag. Vedder treedt de komende weken nog op in diverse Europese landen, maar niet meer in Nederland. Wel heeft Het Parool contact gezocht met het management van de zanger.</p>
