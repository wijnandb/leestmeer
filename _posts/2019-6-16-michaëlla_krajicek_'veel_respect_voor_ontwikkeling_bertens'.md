---
layout: post
title: "Michaëlla Krajicek: 'Veel respect voor ontwikkeling Bertens'"
date: Sun, 16 Jun 2019 09:06:14 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/nl3JKCDhGQg/2289260"
feature_image: "https://nos.nl/data/image/2019/06/16/557060/1008x567.jpg"
---

<p>Michaëlla Krajicek was de laatste Nederlandse winnares van het grastoernooi in Rosmalen. De inmiddels dertig jaar oude Krajicek, wier carrière getekend is door blessures, hoopt dat Kiki Bertens zondag de tweede wordt.</p>
<p>Zelf werkt de halfzus van Richard Krajicek aan een comeback.</p>
<p>Krajicek is gedurende haar loopbaan twee keer aan haar enkel en zes keer aan haar knie geopereerd. "Met mijn knie gaat het nu goed", zegt ze in Rosmalen, waar ze alleen in het dubbelspel meedeed.</p>
<p>Mentaal zat ze er na al dat blessureleed een beetje doorheen. "De motivatie is nu weer terug en ik verheug mij weer op toernooien."</p>
<p>De voormalig nummer één van de wereldranglijst bij de junioren merkt dat het lastiger wordt om terug op niveau te komen. "Ik vind het moeilijk om te zeggen hoe ver ik nog kan komen. Ik hoop in elk geval nog volop single- en dubbeltoernooien te spelen."</p>
<p>De huidige nummer 537 van de wereld hoopt binnen nu en een jaar weer in de top-200 te staan. "Niet dit seizoen al, want daarvoor sta ik te laag op de ranglijst", zegt de Nederlandse, die op haar achttiende in de kwartfinales van Wimbledon stond.</p>
<h2>2006, het mooiste wat er is</h2>
<p>Krajicek is de enige Nederlandse winnares in de geschiedenis van het grastoernooi in Rosmalen. Ze zegevierde er in 2006.</p>
<p>"Dat was misschien wel het beste toernooi uit mijn carrière, in ieder geval mijn mooiste toernooizege", blikt ze terug. "In alle wedstrijden speelde ik destijds goed. In eigen land winnen is het mooiste wat er is."</p>
<p>Het gras van Rosmalen is voor Krajicek ook op een andere manier speciaal. In 2014 werd ze daar openlijk ten huwelijk gevraagd door voormalig proftennisser Martin Emmrich. Vorig jaar scheidde ze van de Duitser.</p>
<h2>Krajicek neemt petje af voor Bertens</h2>
<p>Met Bertens die vandaag de finale in Rosmalen speelt, zou er een tweede Nederlandse het toernooi kunnen winnen. Krajicek gunt het de huidige nummer vier van de wereld van harte. "Ik zou het heel mooi vinden als er nog een Nederlandse naam bij komt."</p>
<p>Over de carrière van Bertens zegt Krajicek: "Ik heb veel respect voor de ontwikkeling van Kiki , zowel op als buiten de baan. Ze heeft mentaal en fysiek heel veel stappen gemaakt. Ze staat met volle tribunes op de grootste toernooien van de wereld en wint veel finales. Ik neem mijn petje af voor haar."</p>
<p>Krajicek denkt dat Bertens zondag de favoriet is, maar vindt Alison Riske een moeilijke tegenstander. "Riske speelt onwijs goed op gras. Ik denk dat Bertens gaat winnen, maar het zal een lastige wedstrijd worden."</p><img src="http://feeds.feedburner.com/~r/nossporttennis/~4/nl3JKCDhGQg" height="1" width="1" alt=""/>
