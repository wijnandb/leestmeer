---
layout: post
title: "Wekdienst 20_5: allerlaatste Game of Thrones en eis in zaak Panorama-gebouw"
date: Mon, 20 May 2019 06:55:44 +0200
category: nieuws
externe_link: "https://nos.nl/l/2285489"
feature_image: "https://nos.nl/data/image/2019/05/20/551289/1008x567.jpg"
---

<p>Goedemorgen! Vandaag voeren medewerkers van online supermarkt Picnic actie, komt het OM met de eis in de zaak van de beschieting van het Panorama-gebouw en kunnen Game of Thrones-fans de bioscoop in voor de allerlaatste aflevering van de hitserie.</p>
<p>In de ochtend is het wat mistig. Verder zijn er veel wolken, maar landinwaarts breekt ook de zon door. Vanmiddag zijn er in het binnenland buien mogelijk, soms met onweer. Het wordt 14 graden aan zee en 22 graden langs de oostgrens.</p>
<p>Let op: mist kan het verkeer tijdens de ochtendspits hinderen. Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Medewerkers van online supermarkt Picnic houden stiptheidsacties in distributiecentra in Utrecht. Ze zijn allemaal uitzendkracht en willen volgens vakbond FNV "meer respect en meer zekere contracten". Het Openbaar Ministerie komt met de eis in de zaak van de beschieting op het gebouw van Panorama in juni vorig jaar. Er zitten drie mannen vast. En na acht seizoenen zit het erop: vandaag is de allerlaatste aflevering van de immens populaire tv-serie Game of Thrones te zien. De grootste fans kunnen 's avonds de finale-aflevering in verschillende bioscopen zien. Gisteren spraken we met twee Nederlandse scenarioschrijvers over de kritiek op de serie en vraag wiens schuld dat eigenlijk is. </p>
<h2>Wat heb je gemist?</h2>
<p>Google heeft Huawei beperkingen opgelegd voor het gebruik van besturingssysteem Android. Volgens de Amerikaanse tech-website The Verge zou de Android-licentie helemaal zijn ingetrokken. Mogelijk kunnen nieuwe telefoons van Huawei hierdoor geen gebruik meer maken van apps als Gmail en YouTube.</p>
<p>Google zegt de samenwerking te hebben opgeschort als gevolg van nieuwe Amerikaanse overheidsregels. Daarin staat dat bedrijven geen telecomapparatuur mogen gebruiken van bedrijven die een veiligheidsrisico vormen.</p>
<h2>Ander nieuws uit de nacht:</h2>
<p> Twee studentenorganisaties willen naar de rechter stappen als minister Van Engelshoven de rente op studieschulden verhoogt. Volgens de studenten is de verhoging in strijd met de afspraken die zijn gemaakt bij de invoering van het leenstelsel. De Autoriteit Persoonsgegevens is een onderzoek begonnen naar etnisch profileren door de Belastingdienst. Volgens Trouw en RTL Nieuws zou de dienst de tweede nationaliteit van mensen gebruiken om te bepalen bij wie de kinderopvangtoeslag wordt gecontroleerd of stopgezet. Bij een schietpartij in een café in Brazilië zijn elf mensen gedood. Gewapende mannen vielen het café binnen en schoten vrijwel alle slachtoffers door het hoofd. Het café ligt in een van de gewelddadigste buurten in Belem. </p>
<h2>En dan nog even dit:</h2>
<p>Het nummer Arcade van Duncan Laurence is een dag na het winnen van het Eurovisie Songfestival dubbel platina geworden. De zanger kreeg het nieuws gisteravond te horen tijdens een extra uitzending van Pauw.</p>
<p>Met zo'n twee uurtjes slaap sinds zijn overwinning op het Songfestival in Tel Aviv schoof Duncan Laurence aan bij Jeroen Pauw, die oud-winnaars en -deelnemers van het Songfestival had uitgenodigd.</p>
<p>Fijne dag!</p>
