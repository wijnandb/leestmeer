---
layout: post
title: "Liverpool verslaat Tottenham en blijft ongeslagen in Premier League"
date: Sun, 27 Oct 2019 19:41:29 +0100
categories: 
- sport 
- voetbal 
externe_link: "https://nos.nl/l/2307944"
feature_image: "https://nos.nl/data/image/2019/10/27/587921/1008x567.jpg"
aantal: 279
unieke: 201
bron: "NOS"
---

<p>Liverpool is ook in zijn tiende duel ongeslagen gebleven. Het elftal van trainer Jürgen Klopp won de boeiende topper tegen Tottenham Hotspur met 2-1.</p>
<p>In een herhaling van de Champions League-finale van vorig seizoen kwamen de bezoekers al na 50 seconden op 1-0 via Harry Kane. De spits reageerde alert nadat een schot van Heung-Min Son via de lat terug het zestienmetergebied in was gestuiterd.</p>
<p>Liverpool ging in een moordend tempo op zoek naar de 1-1, creëerde grote kansen, maar vond telkens uitblinker Paulo Gazzaniga op z'n weg. Na rust capituleerde de doelman toch op een schot van Jordan Henderson.</p>
<p>Ondanks de druk leken de Spurs op weg naar een punt, tot Serge Aurier met een domme trap op de kuit van Sadio Mané een penalty veroorzaakte. Mohamed Salah benutte de strafschop en schonk Liverpool daarmee de zege. Even later moest Salah zich geblesseerd laten vervangen.</p>
<h2>Krul stopt strafschoppen, maar verliest van United</h2>
<p>Tim Krul onderscheidde zich in het doel bij Norwich City door twee strafschoppen te keren, maar kon toch niet voorkomen dat zijn ploeg uiteindelijk het hoofd moest buigen voor Manchester United: 1-3.</p>
<p>Marcus Rashford en Anthony Martial zagen hun inzet vanaf elf meter gekeerd worden door de Nederlandse doelman, maar haalden hun gram door later wel te scoren. Scott McTominay had de bezoekers daarvoor al op 0-1 gezet.</p>
<h2>Arsenal verliest aansluiting</h2>
<p>Nummer vijf Arsenal verloor voorlopig de aansluiting met de bovenste plaatsen na een 2-2 gelijkspel in eigen huis tegen nummer zes Crystal Palace.</p>
<p>De thuisploeg kwam binnen tien minuten nog wel op een 2-0 voorsprong, maar nog voor rust deed Palace wat terug via Luka Milivojevic. Jordan Ayew tekende vlak na rust voor de 2-2.</p>
