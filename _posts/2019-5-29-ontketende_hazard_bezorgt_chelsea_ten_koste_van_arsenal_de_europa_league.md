---
layout: post
title: "Ontketende Hazard bezorgt Chelsea ten koste van Arsenal de Europa League"
date: Wed, 29 May 2019 22:50:27 +0200
categories: 
- sport 
- voetbal 
externe_link: "https://nos.nl/l/2286896"
feature_image: "https://nos.nl/data/image/2019/05/29/553524/1008x567.jpg"
---

<p>Chelsea is winnaar geworden van de Europa League. Aan de hand van Eden Hazard werd Arsenal verslagen in de finale (4-1).</p>
<p>Hazard wordt al maanden in verband gebracht met een transfer naar Real Madrid en maakte een gedreven indruk in mogelijk zijn laatste optreden in het Chelsea-shirt. Met twee goals en een assist op Pedro maakte de Belg het verschil.</p>
<p>Nooit eerder werd een Europese derby zo ver van huis gespeeld als woensdagavond in Bakoe, een slordige vierduizend kilometer van Londen.</p>
<h2>Weinig opwinding</h2>
<p>In een tamme eerste helft zorgde Hazard met een knappe actie ook al voor een van de weinige opwindende momenten, waar Arsenal via Pierre-Emerick Aubameyang en Granit Xhaka dreigend was.</p>
<p>Kort na rust ontbrandde het duel na een knappe kopgoal van Olivier Giroud (ex-Arsenal), die met zijn hoofd laag bij de grond langs Petr Cech (ex-Chelsea) mikte. De 37-jarige Cech keepte zijn laatste wedstrijd als prof, maar trof geen blaam bij de grote nederlaag.</p>
<p>Pedro verschalkte de Tsjech met een stuit, Hazard benutte een penalty en scoorde met een hard schot. De mooiste goal viel tussendoor echter aan de overkant via Alex Iwobi (3-1), maar een wedstrijd was het allang niet meer.</p>
<p>De grootste kansen waren daarna zelfs voor Chelsea, waar de positie van trainer Maurizio Sarri voor komend seizoen nog steeds onzeker is.</p>
<p>Arsenal blijft dit seizoen niet alleen zonder hoofdprijs achter, ook in de Champions League zullen de Londenaren komend seizoen ontbreken. Chelsea had zich daarvoor via de competitie al geplaatst, maar het gewonnen ticket schuift niet door.</p>
