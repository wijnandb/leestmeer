---
layout: post
title: "Quintana pakt leiding in Vuelta, maar voelt hete adem Roglic in de nek"
date: Sun, 01 Sep 2019 18:14:34 +0200
categories: 
- sport 
- wielrennen 
externe_link: "https://nos.nl/l/2299900"
feature_image: "https://nos.nl/data/image/2019/09/01/574261/1008x567.jpg"
---

<p>Het is ongemeen spannend in de Vuelta a España. Nairo Quintana is na de loodzware negende etappe de nieuwe leider, maar hij voelt de hete adem van Primoz Roglic in de nek. De kopman van Jumbo-Visma staat op 6 seconden.</p>
<p>De 20-jarige Tadej Pogacar van UAE Team Emirates werd winnaar van de korte (94,4 kilometer), maar zware etappe. Onderweg kwamen de renners vijf bergen en hevige hagelbuien tegen.</p>
<p>Astana had het allemaal goed uitgedacht voor de rit van Andorra la Vella naar Cortals d'Encamp. De ploeg stuurde enkele vazallen vooruit om kopman Miguel Ángel López bij te kunnen staan in de finale.</p>
<h2>Aanval López</h2>
<p>De Colombiaan viel aan, op 20 kilometer van de meet in de derde van vijf beklimmingen, en werd eerst bijgestaan door Ion Izagirre, die zich had laten terugzakken uit een kopgroep. En Jakob Fuglsang kon diens rol dan overnemen in de laatste beklimming.</p>
<p>Het ging van een leien dakje voor Astana, want al snel had López een marge van 40 tellen te pakken op Roglic. En dat was de opzet, tijdwinst pakken op de Sloveen met het oog op de tijdrit van dinsdag.</p>
<p>Ook Movistar was van zins om Roglic op achterstand te rijden. Op de voorlaatste klim viel het Movistar-koppel Quintana en Alejandro Valverde de kopman van Jumbo-Visma beurtelings aan. Zonder veel succes.</p>
<p>Geteisterd door de hevige hagelbuien viel López stil. Quintana reed daarop wel weg bij Roglic en kreeg daarna steun van de overgebleven vluchter en koploper Marc Soler van Movistar.</p>
<p>Soler leek op weg naar de winst, maar kreeg op iets meer dan drie kilometer van de finish van zijn ploeg te horen dat hij zijn benen stil moest houden om te wachten op kopman Quintana. Pogacar werd vervolgens de lachende derde. </p>
<p>De etappe werd gekleurd door een grote groep vluchters, onder wie Wout Poels (Team Ineos), Robert Gesink (Jumbo-Visma), Wilco Kelderman en Martijn Tusveld (beiden Team Sunweb). Kelderman eindigde als achtste en is de nummer negen in het klassement. </p>
<h2>Tijdrit na rustdag</h2>
<p>Het peloton heeft maandag een rustdag. Dinsdag gaat de Ronde van Spanje dus weer verder met een individuele tijdrit van ruim 36 kilometer tussen Jurançon en Pau. </p>
<p>Dat is de specialiteit van Roglic. De verwachting is dan ook dat hij de zes seconden achterstand op klassementsleider Quintana ruimschoots goed maakt dinsdag. </p>
