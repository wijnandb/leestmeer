---
layout: post
title: "Van der Mark terug op het podium"
date: Sat, 07 Sep 2019 20:17:45 +0200
category: sport
externe_link: "https://www.telegraaf.nl/sport/1824273460/van-der-mark-terug-op-het-podium"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ca229c5a-d19b-11e9-b751-02d1dbdc35d1.jpg"
---

<p class="intro">Motorcoureur Michael van der Mark heeft voor het eerst sinds zijn zege op het circuit van Jerez weer het podium gehaald in het WK Superbike.</p> <p>De 26-jarige Zuid-Hollander kwam op zijn Yamaha als derde over de finish in de eerste race op het circuit van Portimão. De zege in Portugal ging naar de Noord-Ier Jonathan Rea, die de leiding in het WK daarmee verstevigde. Rea kan zijn vijfde wereldtitel op rij amper meer ontgaan.</p><p>Van der Mark beleefde begin juni een prachtig weekeinde in Jerez, waar hij eerst als tweede eindigde en de tweede race op zijn naam schreef. Twee weken later crashte hij op het circuit van Rimini. De Rotterdammer liep daarbij niet alleen een hersenschudding op, maar ook breuken in zijn rechteronderarm en pols en twee gebroken ribben. Van der Mark moest daardoor de races op Misano overslaan, maar begin juli maakte hij alweer zijn rentree op Donington Park.</p><p>Mede door de pijn aan zijn geopereerde pols vielen de resultaten aanvankelijk wat tegen. In Portugal liet Van der Mark echter zien dat hij weer helemaal terug is. Hij reed vanaf de tiende startplek naar het podium en nam daardoor de derde plaats in de WK-stand over van teamgenoot Alex Lowes. „Ik ben heel blij om in de eerste race na de zomerpauze terug op het podium te zijn”, zei Van der Mark. „Dit is een beloning voor al het harde werken.” Zondag staat de tweede race in de Algarve op het programma.</p><p>Rea leidt in het WK met 458 punten, de Spanjaard Alvaro Bautista staat tweede met 365 punten. Van der Mark heeft er 231.</p>
