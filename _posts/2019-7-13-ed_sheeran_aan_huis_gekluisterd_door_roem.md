---
layout: post
title: "Ed Sheeran aan huis gekluisterd door roem"
date: Sat, 13 Jul 2019 12:15:44 +0200
category: entertainment
externe_link: "https://www.telegraaf.nl/entertainment/472728539/ed-sheeran-aan-huis-gekluisterd-door-roem"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b582fab6-a567-11e9-ab22-02d2fb1aa1d7.jpg"
---

<p class="intro">Ed Sheeran heeft ter promotie van zijn nieuwe album No.6 Collaborations Project slechts één interview gegeven en daarin is hij voor zijn doen vrij openhartig. De roodharige zanger spreekt daarin onder andere over zijn eenzame leven als wereldster en de keerzijde van beroemd zijn.</p> <p>Vanuit zijn huis in het Oost-Engelse plaatsje Suffolk vertelt hij in het interview op zijn eigen YouTube-kanaal: „’Shape of You’ bracht me op een heel nieuw niveau van bekendheid. Ik dacht dat ik op mijn hoogtepunt zat, maar opeens kwam ik in een hele andere wereld terecht. Die van Beyoncé, Jay-Z en Adèle. Opeens was werkelijk íedereen geïnteresseerd in mij.”</p><p>Aan de Amerikaanse radio-dj Lenard Larry McKelvey beter bekend als ’Charlamagne tha god’, met wie hij alle vijftien nummers van het album bespreekt, vertrouwt hij toe dat hij veel thuis blijft. „Ik blijf steeds meer binnen. Ik ben zo beroemd geworden dat je gewoon niet meer naar buiten kan. Cherry (zijn vrouw) probeert me mee naar buiten te nemen, maar dat werkt niet voor mij. Ik heb het nu zo geregeld dat mijn vrienden hiernaartoe komen als we willen afspreken.”</p><p>Ed voegt daar aan toe: „Ik blijf van alles op de hoogte via het internet, maar sinds een jaar of drie lukt het me niet meer om bijvoorbeeld een brood te kopen in de supermarkt. En als ik naar een restaurant ga, neem ik tegenwoordig ook liever een privékamer. Het komt misschien verkeerd over, maar ik hou er gewoon niet van dat mensen me filmen terwijl ik rustig zit te eten. Het gebeurt vaak dat ik me een aapje in de dierentuin voel.”</p><p>Om zichzelf naar eigen zeggen ’te beschermen’ heeft hij een aantal gebruiken. „Ik heb al jaren geen telefoon meer en ik verkleinde mijn vriendengroep tot het absolute minimum. Daarnaast woon ik ook op het platteland, helemaal afgesloten van de realiteit. Het zijn allemaal kleine dingetjes die ik doe om dit te beschermen”, vertelt hij terwijl de Britse singer-songwriter op zijn hoofd tikt.</p>
