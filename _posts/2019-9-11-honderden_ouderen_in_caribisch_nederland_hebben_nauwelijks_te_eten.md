---
layout: post
title: "Honderden ouderen in Caribisch Nederland hebben nauwelijks te eten"
date: Wed, 11 Sep 2019 06:42:03 +0200
category: binnenland
externe_link: "http://feeds.nos.nl/~r/nosnieuwsbinnenland/~3/1RE9lxCWOkc/2301204"
feature_image: "https://nos.nl/data/image/2019/09/11/576452/1008x567.jpg"
---

<p>Honderden ouderen op de Caribische eilanden Bonaire, Saba en Sint Eustatius moeten geregeld met een lege maag naar bed. Thuis hebben ze geen eten en op de dagopvang, waar wel eten is, is vaak geen plaats. De Nationale ombudsman, Reinier van Zutphen, luidt de noodklok met de publicatie gisteren in Kralendijk (Bonaire) van zijn rapport Oog voor ouderen in Caribisch Nederland.</p>
<p>Ouderen in Caribisch Nederland leiden niet zelden een mensonwaardig bestaan, schrijft Van Zutphen. "Zij hebben een AOV-uitkering (een variant van de Nederlandse AOW-uitkering) maar kunnen niet of nauwelijks rondkomen en leven vaak in bittere armoede."</p>
<h2>Hoge woonlasten</h2>
<p>De kosten van eerste levensbehoeften zijn in Caribisch Nederland vaak bijna twee keer zo hoog als in Europees Nederland, terwijl een AOV-uitkering 450 euro lager is voor alleenstaande ouderen. Woonlasten zijn hoog en boodschappen duur. Verse groente en fruit zijn voor veel ouderen niet te betalen.</p>
<p>Nina den Heyer is blij met het rapport van de ombudsman. Zij is gedeputeerde voor Samenleving en Zorg in het lokale eilandsbestuur van Bonaire. "Groot probleem voor ouderen is dat zij niet kunnen bijklussen om hun inkomen op te trekken. Lora man noemen we dat hier, ritselen en regelen. Bijna iedereen heeft een extra baan naast het werk of regelt andere zaakjes, omdat-ie niet genoeg verdient om rond te komen. Ouderen kunnen dat niet meer."</p>
<p>Daarbovenop komt nog dat de voorzieningen op het eiland ontoereikend zijn. "Het openbaar vervoer is slecht, ouderen komen de deur niet uit. Meestal wonen zij bij een van hun kinderen of kinderen wonen bij hen. Toch zijn ze eenzaam, want iedereen is bezig geld te verdienen, weg van huis."</p>
<p>Het armoedeprobleem onder ouderen is op te lossen, maar dan moet Nederland de problematiek wel serieus aanpakken, vindt gedeputeerde Den Heyer. "De groep is 2500 zielen groot, hoe moeilijk kan het zijn om de AOV op te trekken naar een aanvaardbaar en al uitgerekend niveau. Bedrijven zouden een verplichte pensioenvoorziening voor hun personeel moeten aanbieden", zegt ze.</p>
<h2>Caribische tafel</h2>
<p>Den Heyer is het eens met de aanbevelingen van de ombudsman. Die wil dat Nederland vandaag al begint: "We moeten met ons hart aan de slag", zegt Van Zutphen. "Het zuur is dat iedereen dacht dat het na 10-10-'10 beter zou worden op de eilanden." Op die datum werden de Nederlandse Antillen ontmanteld en vielen Bonaire, Saba en Sint-Eustatius onder direct Haags gezag. "Maar het is juist slechter geworden, de armen hebben er niets aan gehad."</p>
<p>De ombudsman wil dat Nederland een zogenaamde 'Caribische tafel' creÃ«ert. "Daarbij moeten alle departementen in Den Haag met een taak binnen Caribisch Nederland aansluiten, onder leiding van het ministerie van Binnenlandse Zaken en Koninkrijksrelaties."</p>
<p>"Overheidsinstanties gaan nu te veel uit van hun eigen taken, bevoegdheden en budgetten", zegt Van Zutphen. "Ze beseffen onvoldoende dat hun beleid samenkomt bij kwetsbare ouderen in Caribisch Nederland."</p>
<p>"Prima plan", zegt Den Heyer. "Maar ik wil dan ook zelf aan die tafel zitten, meepraten en meebeslissen. "Den Haag moet niet bij de ouderen blijven steken, maar ook de armoede onder kinderen onder ogen zien. Die groeien in armoede op. Ik kan je voorspellen hoe kinderen die in armoede opgroeien later gaan presenteren in de maatschappij. Terwijl ze wel de talenten hebben!"</p><img src="http://feeds.feedburner.com/~r/nosnieuwsbinnenland/~4/1RE9lxCWOkc" height="1" width="1" alt=""/>
