---
layout: post
title: "Zelfbewuste Caldas is schok van EK voorbij: 'Ondergrens moet omhoog'"
date: Thu, 12 Sep 2019 13:17:35 +0200
category: sport
externe_link: "https://nos.nl/l/2301381"
feature_image: "https://nos.nl/data/image/2019/09/12/576740/1008x567.jpg"
aantal: 432
unieke: 271
bron: "NOS"
---

<p>Na een bewogen EK vol kritiek en leermomenten verwacht bondscoach Max Caldas meer van het Nederlandse hockeyteam, maar ook van zichzelf. Op weg naar de Olympische Spelen van Tokio 2020 gaf hij daarom tijdens een persconferentie een duidelijk signaal af. "De ondergrens moet omhoog."</p>
<p>Caldas maakte tijdens de bijeenkomst de selectie bekend waarmee hij toewerkt naar de olympische play-offduels met Pakistan in oktober. Daarbij gebruikte hij telkens een liftknop als metafoor voor het ontbrekende schakeltje binnen Oranje.</p>
<p>"Als de lift gaat zakken, moeten we samen de knop zien te vinden om zo snel mogelijk te stoppen. Dan kunnen we daarna weer omhoogkijken. Bij de EK zakten we door een ondergrens, dat was schokkend."</p>
<h2>'Erboven staan'</h2>
<p>Bij de EK werd Nederland in de halve finales roemloos uitgeschakeld door Spanje, maar Oranje greep daarna ten koste van Duitsland nog wel een bronzen medaille. Inmiddels heeft een uitgebreide evaluatie plaatsgevonden. Op 23 september komt de selectie weer bij elkaar.</p>
<p>"Daarbij heb ik ook naar mezelf gekeken", zegt Caldas, die tijdens de EK zijn emoties de vrije loop liet en felle discussies met spelers en pers voerde. "Mijn ruzie met Sander Baart op het veld, daar ging ik te lang in door. Dat moet ik op me af laten komen en erboven staan."</p>
<p>Dat hij NOS-commentator Philip Kooke in een interview een 'zuiger' noemde, daar is hij ook niet trots op. Caldas bood hem daar ten overstaan van de rest van de pers zijn excuses voor aan.</p>
<p>Caldas heeft ook geleerd n√≥g scherper op de groep te zitten om op bepaalde momenten de vechtmotor van Oranje aan te trappen. "Vlak voor de wedstrijd tegen Spanje had ik moeten herhalen dat zij er vol op zouden klappen. Ik voelde dat, maar heb de spelers met rust gelaten. We misten scherpte in die wedstrijd."</p>
<h2>'Weer begonnen vanaf nul'</h2>
<p>De voor de EK uit de selectie verbannen Valentin Verga en Robbert Kemperman zijn weer opgenomen in de groep. De twee routiniers werden volgens de bondscoach buiten de EK-selectie gelaten omdat ze hun voorbereiding later waren begonnen en die achterstand niet meer konden goedmaken.</p>
<p>"We zijn weer begonnen vanaf nul. Als je kijkt naar wat ze kunnen, dan horen ze hier te staan. Ik heb altijd tegen ze gezegd dat ze meer kans maken om naar de Spelen te gaan dan naar de EK", aldus Caldas.</p>
<p>Op 26 en 27 oktober moet Oranje in het Wagenerstadion een olympisch ticket zien te bemachtigen tegen Pakistan. Caldas is vol vertrouwen, maar ook op zijn hoede: "Wij zijn honderd procent favoriet, maar het is niet zomaar een klus. De belangen zijn heel groot."</p>
