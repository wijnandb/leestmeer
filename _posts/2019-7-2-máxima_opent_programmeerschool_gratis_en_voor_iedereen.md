---
layout: post
title: "Máxima opent programmeerschool: gratis en voor iedereen"
date: Tue, 02 Jul 2019 07:13:11 +0200
categories: 
- financieel 
- economie 
externe_link: "https://nos.nl/l/2291564"
feature_image: "https://nos.nl/data/image/2019/07/02/560517/1008x567.jpg"
---

<p>Er is in ons land een schreeuwend tekort aan programmeurs. Duizenden vacatures zijn er, bij bedrijven als Bol.com, ABN Amro, ANWB, Coolblue en Google. Met de officiële opening vanmiddag van de Amsterdamse programmeerschool Codam door koningin Máxima krijgt Nederland een moderne opleiding. Codam hoopt de komende jaren honderden programmeurs op te leiden.</p>
<p>De opleiding is anders dan anders. Voor studenten is die namelijk gratis. En in principe kan iedereen zich aanmelden: ook mensen zonder vooropleiding of diploma.</p>
<p>TomTom-oprichter Corinne Vigreux heeft Stichting Codam opgezet. "Wat de gedachte daarachter is? Bij TomTom zag ze al dat er een enorm tekort was aan professionele programmeurs", zegt Codam-woordvoerster Lisa Stamm in het NOS Radio 1 Journaal. "En dat zag ze natuurlijk ook bij heel veel andere techbedrijven. Daar wil ze iets aan doen."</p>
<p>"En nog belangrijker: te weinig mensen hebben volgens Vigreux voldoende toegang tot onderwijs. Bijvoorbeeld omdat de opleiding te duur is of omdat jongens en meisjes hun school niet hebben afgemaakt en dus zonder diploma zitten. Die hebben natuurlijk een achterstand op de arbeidsmarkt. Misschien is programmeren wel iets voor ze."</p>
<h2>Online-test</h2>
<p>Al 5000 mensen deden tot nu toe de online-test om te kijken of programmeren iets voor ze is. Stamm: "Vervolgens is er een selectiemaand. Dan gaan de kandidaten vier weken lang, zeven dagen per week, leren programmeren. Wat je hier dus wel nodig hebt, is een enorm doorzettingsvermogen."</p>
<p>Mark Lokhorst (27 jaar) uit Den Haag vindt de opleiding in Amsterdam te gek. "Het is voor mij een soort laatste kans, gezien mijn leeftijd. HBO is niet iets in mijn richting. Het gaat te snel, te vlug, dat is niks voor mij. Je kunt hier zelf je tijd inplannen. Dus als het even te veel voor je wordt, kun je rustig naar huis toe. Niemand die je achter de broek zit."</p>
<p>Want Codam heeft geen leraren. Het is de bedoeling dat iedereen met elkaar samenwerkt en elkaar helpt.</p>
<h2>Auto-ongeluk</h2>
<p>Martine van de Haar (29) uit Rhenen had ooit een eigen bedrijfje maar moest na een auto-ongeluk afhaken. "Toen vroeg ik me natuurlijk af: wat nu?" Ze kwam in contact met Codam en wil dolgraag gaan werken bij bijvoorbeeld Tesla, Facebook of Coolblue. "Ik ga proberen stage te lopen bij Flitsmeister, een app voor files, flitspalen en ongelukken. Zodat je veilig de weg op kunt."</p>
<p>Jorn Brinksma (20 jaar) uit Uffelte gaf er na 4VWO de brui aan. "Toen ben ik gestopt. Ik heb het nooit naar mijn zin gehad op school. De manier waarop er les werd gegeven, vond ik niet leuk. Dingen leren die niet nuttig zijn. Dat past niet bij me. Ik wil graag met een project bezig zijn."</p>
<p>Bij Codam wil hij graag een programma maken als ethische hacker. "Wat ik heel interessant vind, is het leren inbreken in systemen en ook in fysieke gebouwen. Zo leer je eerst hoe je de beveiliging kunt omzeilen om vervolgens die beveiliging te verbeteren, sterker te maken."</p>
<h2>Máxima op bezoek</h2>
<p>Vanmiddag komt koningin Máxima de nieuwe programmeerschool openen. Stamm: "Daarmee laat ze toch zien dat programmeren ontzettend belangrijk is. Technologie is immers overal, van het bestellen van een pizza via de iPhone tot aan robots in de zorg. Maar nog belangrijker: ze maakt duidelijk dat onderwijs voor iedereen toegankelijk moet zijn, ook voor mensen die tussen wal en schip dreigen te raken. Nou, dat doen we hier."</p>
