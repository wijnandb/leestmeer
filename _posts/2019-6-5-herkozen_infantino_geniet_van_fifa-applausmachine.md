---
layout: post
title: "Herkozen Infantino geniet van FIFA-applausmachine"
date: Wed, 05 Jun 2019 11:29:00 +0200
category: sport
externe_link: "https://nos.nl/l/2287714"
feature_image: "https://nos.nl/data/image/2019/06/05/554758/1008x567.jpg"
---

<p>Gianni Infantino is met groots machtsvertoon herkozen als voorzitter van FIFA. Geen tegenkandidaat meldde zich voor de verkiezing. Ter elfder ure besloot het bestuur zelfs dat een stemming niet nodig was. De leden van de wereldvoetbalbond verkozen Infantino bij acclamatie, met een applaus.</p>
<p>Niets mocht in de Parijse congreshal het beeld verstoren van een president die door de hele voetbalwereld omarmd wordt. Het was een fascinerend gezicht om te zien hoe Infantino voor het congres minuten lang achter het spreekgestoelte controleerde of alles goed werkte. In het oog houdend of al zijn dierbaren op de goede plaatsen zaten voor de openingstoespraak.</p>
<h2>'Vandaag is een feestdag'</h2>
<p>"Beste vrienden, vandaag is een vrolijke dag. Vandaag is een feestdag," sprak hij tot de zaal. Na roerige jaren zijn de gelederen gesloten. Het grote corruptieschandaal dat de voetbalwereld teisterde, leverde Infantino zijn droombaan op. Hij profiteerde van de schorsingen van Sepp Blatter en Michel Platini.</p>
<p>"Niemand praat meer over crisis, schandalen en corruptie," benadrukte Infantino, die zelf na zijn verrassende verkiezing in 2016 juist voortdurend in opspraak raakte. Zo werd hij ervan beschuldigd hoge privé-uitgaven, zoals een matras van ruim tienduizend euro, te declareren bij de FIFA. Ook vloog hij mee in luxueuze vliegtuigen van andere partijen, terwijl de FIFA al lijnvluchten geregeld had.</p>
<p>De onafhankelijke controleurs van de ethische commissie, die eerder Blatter schorsten, besloten een onderzoek te starten naar Infantino. Het leidde niet tot een zaak, maar de toon was gezet.</p>
<p>Diezelfde controleurs werden later aan de kant gezet door de FIFA. Juist hun onafhankelijkheid had ze daar tegen moeten beschermen. De bedenker van het controlesysteem binnen de wereldvoetbalbond, hoogleraar Mark Pieth, luidde al snel de noodklok in Nieuwsuur: "We gaan feitelijk terug naar de donkerste dagen van Blatter, voor 2011." Na het vertrek van de toezichthouders verstomde de kritiek op Infantino.</p>
<p>In zijn openingstoespraak woensdagochtend toonde Infantino zich even kwetsbaar: "Ik heb fouten gemaakt. Het belangrijkste is dat je van je fouten leert en probeert het een volgende keer beter te doen." De FIFA-voorzitter vervolgde snel met een lange lijst van geboekte successen.</p>
<p>Hij krijgt bijvoorbeeld lof voor het doordrukken van de invoering van de videoscheidsrechter bij het eindtoernooi in Rusland vorig jaar: "Stel je voor hoe het WK zonder VAR was geweest. Een WK met veel meer onrechtvaardigheid."</p>
<h2>Geld, veel geld</h2>
<p>Zijn belangrijkste programmapunt was echter het creëren van geld, veel geld voor de 211 leden van de FIFA. Bij zijn aantreden beloofde de FIFA-president een verviervoudiging van de zogenaamde ontwikkelingshulp. Een zeer ambitieuze belofte, omdat de wereldvoetbalbond op dat moment geplaagd werd door hoogoplopende juridische kosten.</p>
<p>Hoogste prioriteit voor de nieuwe voorzitter was dan ook het verhogen van de inkomsten uit televisierechten. Hij wist al snel het aantal deelnemende teams vanaf het WK van 2026 te verhogen van 32 naar 48. Een poging om de uitbreiding al in te voeren bij het komende WK in Qatar strandde op de politieke spanningen in de regio.</p>
<p>De FIFA boekt elke vier jaar een miljardenwinst, maar schrijft in de WK-loze jaren rode cijfers. Infantino bedacht twee toernooien om dat probleem op te lossen, maar hij ondervindt daarbij veel weerstand.</p>
<p>Met een uitgebreid WK voor clubteams experimenteert hij vanaf 2021. De grote Europese topclubs weigeren vooralsnog echter om aan te sluiten bij dat idee. Een wereldwijde versie van de succesvolle UEFA Nations League is al voor de experimenteerfase afgeschoten.</p>
<p>"We hoeven ons niet te schamen voor het verdienen en verdelen van inkomsten. We willen meer en meer geld in de toekomst. Geld om uit te geven aan voetbal," zo benadrukte Infantino in Parijs.</p>
<p>De strijd om de speelkalender is cruciaal voor zijn tweede termijn als FIFA-voorzitter. Als het hem lukt de inkomsten van FIFA substantieel te vergroten, zal de applausmachine ook bij de volgende congressen blijven klinken.</p>
