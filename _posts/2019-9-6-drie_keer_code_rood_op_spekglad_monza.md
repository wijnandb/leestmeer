---
layout: post
title: "Drie keer code rood op spekglad Monza"
date: Fri, 06 Sep 2019 12:09:53 +0200
categories: 
- sport 
- autosport 
externe_link: "https://www.telegraaf.nl/sport/1532276215/drie-keer-code-rood-op-spekglad-monza"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4c4a4a64-d09a-11e9-810a-0218eaf05005.png"
---

<p class="intro">Van de twintig Formule 1-coureurs slaagde er vrijdagochtend bijna niemand in om zijn auto op de kletsnatte baan van Monza te houden tijdens de eerste vrije training in aanloop naar de Grote Prijs van Italië. Max Verstappen reed op de intermediate-band aanvankelijk de beste rondetijd, maar toen de baan verder opdroogde gingen anderen sneller.</p> <p>Verstappen zette op droogweerbanden de zevende tijd neer. Charles Leclerc was in zijn Ferrari uiteindelijk de rapste op het thuiscircuit van het Italiaanse team.</p><p>De Nederlander klaagde tijdens de training over de radio over de hardheid en lage temperatuur van de banden. Die maakten het moeilijk om de bolide op de baan te houden. De Red Bull van Verstappen glibberde enkele keren over het asfalt, maar hij wist zijn auto wel heel te houden. Ook Verstappens ploeggenoot Alexander Albon moest alles in het werk stellen om schade te voorkomen.</p><p>De sessie werd door alle glijpartijen en crashes drie keer stilgelegd. Eerst was het Kimi Raikkonen die in zijn Sauber in de bandenstapel schoot.</p><p>Carlos Sainz wist vervolgens ternauwernood zijn McLaren op het circuit te houden. Overigens wel knap want hij maakte een ware ’360’. Maar door Sergio Perez was daar vrijwel direct weer een rode vlag. Hij botste met zijn bolide op de muur. Het zorgde ervoor dat de takelwagen meteen de baan opkwam om de wagen van Prez weg te slepen, iets wat George Russell niet begreep, zo zei hij over de boordradio. „„Waarom laten ze al een vrachtwagen op de baan terwijl wij nog aan het rijden zijn? Totaal onnodig, zeker in deze omstandigheden...”</p><p>Alsof het niet genoeg was, werd even later door Pierre Gasly met de rode vlag gezwaaid. De Fransman spinde en kwam vast te staan op de kerbstones.</p><p>Regen op zondag</p><p>Meteorologen verwachten dat het zondagmiddag tijdens de race ook flink gaat regenen. Het staat al vast dat Verstappen achteraan moet starten. Hij krijgt een gridstraf vanwege een motorwissel.</p>
