---
layout: post
title: "Michael Jackson is 10 jaar dood, en controversiëler dan ooit"
date: Tue, 25 Jun 2019 12:40:29 +0200
category: nieuws
externe_link: "https://nos.nl/l/2290597"
feature_image: "https://nos.nl/data/image/2019/06/25/559106/1008x567.jpg"
---

<p>Een van de grootste artiesten ooit is 10 jaar geleden overleden. Vandaag wordt Michael Jackson wereldwijd herdacht. Toch is dat nu heel anders dan kort nadat hij was overleden. In de jaren dat hij er niet meer is, is het beeld van The King of Pop flink veranderd.</p>
<p>25 juni 2009 is voor veel muziekliefhebbers een dag die ze nog herinneren. De dood van Michael Jackson was wereldnieuws. De dagen erna ging het over alles waar Michael Jackson door bekend was. De controverse werd daarbij besproken, maar het ging toch vooral over zijn muziek en de enorme invloed die hij heeft gehad.</p>
<p>Veel fans reageerden heftig op zijn dood, en trokken massaal naar de Dam in Amsterdam. In Paradiso werd een paar dagen later op initiatief van zanger Boris een gratis tributeconcert georganiseerd. Fans stonden uren van tevoren al buiten in de rij.</p>
<p>"Die tribute, dat was een van de meest memorabele avonden van mijn leven", zegt de zanger nu. "Volgens mij was dat eigenlijk voor iedereen zo die daar bij was. Het ging echt om de muziek."</p>
<p>Bekijk hoe er op de dood van Michael Jackson gereageerd werd:</p>
<p>Vanavond organiseert de zanger, die zich nu Bo Saris noemt, weer een tribute voor de overleden zanger. Dit keer in de Melkweg. Dat gaat nu niet zo makkelijk als tien jaar geleden. Toen stonden er rijen buiten Paradiso. Veel mensen wilden bij het optreden aanwezig zijn.</p>
<p>Begin dit jaar kondigde hij het concert van vanavond aan. Dat verliep goed. De kaartverkoop liep lekker. En hij regelde hulp van verschillende partijen die hem wilden helpen. "Het liep storm, maar na die documentaire was het een ander verhaal. Toen zijn we ons rotgeschrokken."</p>
<p>De documentaire waar de zanger naar verwijst is Leaving Neverland. In de film van vier uur stond het verhaal van Wade Robson en James Safechuck centraal. Ze zeggen misbruikt te zijn door Michael Jackson. Tot in detail vertelden ze hoe ze als kind werden misbruikt door de King of Pop. Stelselmatig. De documentaire komt niet met hard bewijs, maar veel kijkers bleven met een ongemakkelijk gevoel achter.</p>
<p>"En feit is dat Michael Jackson met kleine kinderen in bed gelegen heeft, en met ze geslapen heeft", zei muziekkenner Leo Blokhuis toen in Nieuwsuur. "Dat is gek." Veel fans vinden het sindsdien ongemakkelijk om naar de muziek van Michael Jackson te luisteren, omdat er door de documentaire een andere lading aan zit.</p>
<p>Beschuldigingen van pedofilie en seksueel misbruik waren eerder al geuit tegen Jackson, maar hij is nooit door een rechter schuldig bevonden. De zanger heeft altijd ontkend, in 1994 trof hij wel een schikking met een 13-jarige jongen. Later volgden er meer beschuldigingen, en ook een rechtszaak in 2005. Maar de jury oordeelde toen dat hij onschuldig was. De zaak, die breed uitgemeten werd in de media, zorgde er wel voor dat zijn reputatie beschadigd was.</p>
<h2>Veel veranderd</h2>
<p>"Toch ging het kort na zijn dood in 2010 maar over één ding: de indrukwekkende carrière van Michael Jackson", zegt Ouassima Tajmout, dj bij radiozender FunX. "Ik weet nog heel goed dat ik toen op vakantie was in Marokko, en op de Arabische televisie ging het alleen maar daarover. Tien jaar later gaat het bij Michael Jackson ook over maar één ding, maar dat is wel iets anders: kindermisbruik. Kijk naar mijn zusje. Zij is bijna 15, en kent hem niet als King of Pop, maar alleen als kindermisbruiker. Zijn imago is zo ontzettend veranderd."</p>
<p>Daarom is het goed om erover te praten, zegt Tajmout. Ze vond de documentaire "superheftig" om te zien. "Het was zo ontzettend lastig om naar te kijken. Ik vind dat je zijn daden niet kunt negeren, maar zijn muziek ook niet. Hij heeft veel betekend voor de muziekindustrie. Ik ben daarom op een dag als vandaag niet voor een boycot, maar voor een open gesprek."</p>
