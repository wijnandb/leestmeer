---
layout: post
title: "WK 3x3 basketbal op Museumplein: Oranje kansrijk in veld met zware concurrentie"
date: Tue, 18 Jun 2019 08:57:08 +0200
category: sport
externe_link: "https://nos.nl/l/2289515"
feature_image: "https://nos.nl/data/image/2019/06/18/557421/1008x567.jpg"
---

<p>Het Museumplein in Amsterdam is deze week het decor van de wereldkampioenschappen 3x3 basketbal. Landenteams, waaronder de succesvolle Nederlandse mannen en vrouwen, spelen voor een plek in de finales van zondag. De NOS is elke dag aanwezig.</p>
<p>Het 3x3 basketbal beleeft volgend jaar in Tokio z'n olympische première. Het is een snelle sport, waarbij twee teams van drie spelers rond één basket spelen.</p>
<p>De speeltijd bedraagt tien minuten, al eindigt een wedstrijd eerder als een team 21 punten gescoord heeft. Schoten van buiten de cirkel zijn twee punten waard, binnen de cirkel scoren is goed voor één punt.</p>
<p>De WK is het tweede grote basketbaltoernooi in korte tijd op het Museumplein. In 2017 vond het Europees kampioenschap ook al plaats in Amsterdam. Dit jaar bestaat het deelnemersveld uit twintig landen.</p>
<p>Jill Bettonvil van het Nederlands vrouwenteam noemt het WK een heel groot evenement. "Ik denk dat veel mensen langslopen en willen komen kijken, dus ik denk dat we veel supporters gaan krijgen."</p>
<h2>Nederland</h2>
<p>Nederland speelt in het internationale 3x3 basketbal een vooraanstaande rol. Het Nederlands vrouwenteam veroverde bij de Europese titelstrijd in 2017 een bronzen medaille. De Nederlandse mannen grepen zilver bij de WK van 2018 in Manilla. Met de Streetball Masters heeft Nederland ook de grootste 3x3-tour van Europa.</p>
<p>Toch zijn de Nederlandse vrouwen en mannen deze week niet de uitgesproken favorieten, maar hooguit outsiders voor de wereldtitel.</p>
<p>In 2018 werden de Italiaanse vrouwen wereldkampioen. Ook dit jaar worden zij tot de belangrijkste titelkandidaten gerekend, net als Mongolië, Spanje, Servië, Rusland en China. Het laatstgenoemde land zit bij Nederland in de poule.</p>
<p>De concurrentie is volgens Bettonvil moordend. "Alle teams zijn heel goed en het niveau wordt steeds hoger. Dat we thuis spelen zie ik als een voordeel, omdat we de fans achter ons hebben staan."</p>
<p>Het Nederlandse vrouwenteam, bestaande uit Natalie van der Adel, Jill en Loyce Bettonvil en Fleur Kuijt, staat momenteel negende op de wereldranglijst. Zij spelen vandaag tegen Turkmenistan hun eerste partij. De beste twee landen van elke poule gaan door naar de play-offs.</p>
<p>De Nederlandse mannenéquipe, met Jesper Jobse, Dimeo van der Horst, Aron Royé en Sjoerd van Vilsteren in de gelederen, bezet op de wereldranglijst momenteel de zevende plaats.</p>
<p>Het team is bij de loting in een loodzware poule terechtgekomen, met de Verenigde Staten en Servië als gevreesde opponenten. Vorig jaar wonnen de Servische mannen voor de derde keer op rij de WK en zij zijn vanzelfsprekend ook dit jaar de favoriet. Slovenië en Rusland worden eveneens tot de kanshebbers gerekend.</p>
<p>Op woensdag 19 juni spelen de Nederlandse mannen tegen Zuid-Korea hun eerste wedstrijd.</p>
<p>Mocht Nederland wereldkampioen worden, dan is dat nog geen garantie voor deelname aan de Olympische Spelen. De wereldtitel levert wel een ticket op voor het olympisch kwalificatietoernooi, waar wel een startbewijs te verdienen is.</p>
<p>In aanloop naar de Olympische Spelen zijn er op basis van de wereldranglijst nog zeven tickets te vergeven.</p>
<h2>Finales</h2>
<p>De WK in Amsterdam duren tot en met zondag 23 juni. De finale van de vrouwen is zondag om 18.50 uur, de finale van de mannen om 19.30 uur.</p>
<p>Bekijk hier het volledige wedstrijdschema van de WK in Amsterdam.</p>
