---
layout: post
title: "Verstappen baalt van grote gat met Mercedes: 'Ik ben niet blij'"
date: Sat, 11 May 2019 16:55:02 +0200
categories: 
- sport 
- autosport 
externe_link: "https://nos.nl/l/2284126"
feature_image: "https://nos.nl/data/image/2019/05/11/549193/1008x567.jpg"
---

<p>Het viel hem tegen en dat was duidelijk van zijn gezicht af te lezen. Max Verstappen had op het circuit bij Barcelona op veel meer gerekend dan de vierde plaats in de kwalificatie voor de GP van Spanje.</p>
<p>Het grote gat met Valtteri Bottas, die pole pakte, zinde hem zaterdag helemaal niet. "Ik ben niet blij", was het duidelijke commentaar van de Nederlander, die met Sebastian Vettel van Ferrari zondag op de tweede startrij staat achter twee Mercedessen.</p>
<p>Alle Formule 1-teams hebben de afgelopen maanden hard gewerkt aan nieuwe snufjes om de bolides sneller te maken. Dus ook Red Bull. Verstappen had er in Spanje meer van verwacht.</p>
<h2>Gat groot</h2>
<p>Vrijdag, na twee moeizame trainingen, was hij ervan overtuigd dat het in de kwalificatie allemaal wel een stuk beter zou gaan. Dat was niet het geval. Het gat met Bottas bedroeg zaterdag negen tienden. "Je wilt er dichter op zitten", gaf hij aan.</p>
<p>"Ik heb al vaker vierde gestaan. Het enige positieve is dat ik een Ferrari-bolide te pakken heb", stipte Verstappen een positief element van de kwalificatie aan. Hij bleef Charles Leclerc voor. "Op basis van de vrije trainingen dacht ik dat Ferrari veel sneller zou zijn. Dat valt dus mee."</p>
<p>Verstappen zal het zondag van foutjes bij anderen moeten hebben. De Red Bull komt duidelijk snelheid tekort. "In de race zal Mercedes wel veel te snel zijn. Ik hoop dat we om de podiumplaatsen kunnen strijden met Ferrari. Een gevecht om de derde plaats is wel realistisch", keek de Nederlander vooruit.</p>
<h2>Probleem</h2>
<p>"We zijn gemotiveerd om het gat te dichten, maar dat is heel moeilijk. Onze updates hebben wel geholpen, maar die van Mercedes nog meer", concludeerde Verstappen.</p>
<p>"Mercedes heeft veel meer grip, veel meer neerwaartse druk. Daar kunnen wij niet tegen vechten. Ik ben niet de ontwerper. Ik kan dit probleem niet oplossen. Het zou echter erger zijn als ik bij Williams zou rijden. Ik geniet ondanks alles nog steeds en rij bij een topteam."</p>
