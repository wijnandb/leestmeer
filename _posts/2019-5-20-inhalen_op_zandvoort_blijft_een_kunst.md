---
layout: post
title: "Inhalen op Zandvoort blijft een kunst"
date: Mon, 20 May 2019 08:15:28 +0200
categories: 
- sport 
- autosport 
externe_link: "https://www.telegraaf.nl/sport/3613377/inhalen-op-zandvoort-blijft-een-kunst"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/aa399f5a-7ac6-11e9-8ba1-02d2fb1aa1d7.jpg"
---

<p class="intro">De racefans van zijn vader Jos kleurden de circuits met grote spandoeken waarop ’Overtaking is an art’ prijkte. Zoon Max Verstappen heeft wat dat betreft een aardje naar zijn vaartje en heeft inhalen eveneens tot kunst verheven. Op dat vlak staat de Nederlandse publiekslieveling volgend jaar in de Dutch Grand Prix voor een grote uitdaging.</p> <p>De discussie dat het duinencircuit te kort en te smal zou zijn om in te halen, laaide afgelopen weekeinde namelijk weer op. De drie toerwagenraces voor de FIA World Cup gaven voldoende voedsel aan de conversatie. Het waren immers drie ’optochten’ waarbij de uitslag eigenlijk al vast stond na de kwalificaties. De Zweed Thed Björn won met zijn Lynk&amp;Co-auto twee keer vanaf de eerste startrij en de Argentijn Esteban Guerrieri zegevierde vanaf pole met een Honda Civic.</p><p>De tijdtraining was van eminent belang en daarin misten de drie Nederlandse coureurs Nick Catsburg (Hyundai), Niels Langeveld (Audi) en Tom Coronel (Cupra) precies die tienden van een seconde om te kunnen excelleren. Cats kwam met zijn vierde plaats in race 2 met omgekeerde startopstelling nog het dichtste bij het podium.</p>
