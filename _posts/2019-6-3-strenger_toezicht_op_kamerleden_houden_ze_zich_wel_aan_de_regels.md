---
layout: post
title: "Strenger toezicht op Kamerleden: houden ze zich wel aan de regels?"
date: Mon, 03 Jun 2019 15:51:46 +0200
category: nieuws
externe_link: "https://nos.nl/l/2287465"
feature_image: "https://nos.nl/data/image/2018/08/28/496223/1008x567.jpg"
---

<p>Het systeem van het toezicht op het naleven van de integriteitsregels van Tweede Kamerleden wordt aangescherpt. Tweede Kamervoorzitter Arib deelt de mening van veel Kamerfracties dat het toezicht op de naleving van regels voor politici beter moet. "De regels moeten we handhaven. Dat is ook belangrijk voor het aanzien van de politiek. We hebben een voorbeeldfunctie", zei Kamervoorzitter Arib bij het debat over de eigen begroting, de Raming.</p>
<p>Op dit moment heeft het dagelijks bestuur van de Tweede Kamer, het Presidium, geen instrument om Kamerleden te straffen voor het overtreden van bepaalde regels. Dit bleek onlangs weer toen PVV-Kamerlid Graus in opspraak kwam vanwege zijn verblijfsvergoeding. Hij zou ruim 24.000 euro per jaar ontvangen, omdat hij Heerlen als woonplaats heeft opgegeven, meer dan 150 kilometer van het Binnenhof. Volgens EenVandaag en de Volkskrant woont hij echter vooral in zijn appartement in Voorburg.</p>
<p>Ook over de verblijfskostenvergoeding van Theo Hiddema van Forum voor Democratie ontstond onduidelijkheid. In de Tweede Kamer werd verbaasd gereageerd dat er geen controle is op het exacte adres van een Kamerlid.</p>
<p>Arib denkt dat er per incident een commissie ingesteld moet worden, met bijvoorbeeld een externe adviseur. Zo'n commissie kan het Presidium dan een advies geven. De plannen moeten nog verder worden uitgewerkt en ze hoopt op een voorstel uit de Tweede Kamer. "Er moet echt een breed draagvlak voor zijn. De Kamer moet er in zijn geheel achter staan."</p>
