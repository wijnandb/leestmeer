---
layout: post
title: "Honkballers weer Europees kampioen; nu nog kwalificatie voor de Spelen"
date: Sun, 15 Sep 2019 22:22:18 +0200
category: sport
externe_link: "https://nos.nl/l/2301907"
feature_image: "https://nos.nl/data/image/2019/09/16/577658/1008x567.jpg"
aantal: 211
unieke: 153
bron: "NOS"
---

<p>De Nederlandse honkballers hebben hun 23ste Europese titel binnen. In Bonn won het koninkrijksteam in de finale overtuigend van de grote rivaal Italië: 5-1.</p>
<p>Na een voorzichtig begin ontbrandde het duel in de vierde inning: Kalian Sams mepte de bal met drie man op de honken het stadion uit en in dezelfde inning deed John Polonius (solo) hetzelfde.</p>
<h2>Oranje even onder druk</h2>
<p>In de vijfde inning moest pitcher Donny Breek zijn eerste honkslag toestaan en dat was meteen een homerun van Alberto Mineo. Oranje stond daarna nog wel onder druk, maar de zege kwam nooit echt in gevaar.</p>
<p>Komende week kan Italië revanche nemen bij het olympisch kwalificatietoernooi in Parma en Bologna. Alleen de winnaar van dat toernooi plaatst zich voor Tokio.</p>
<p>Mocht Oranje zich daar niet voor de Spelen plaatsen, dan zijn er nog twee kansen. De nummer twee van het OKT krijgt een herkansing bij een intercontinentaal OKT en bij de Premier 12 in november in Mexico en Japan zijn ook nog twee tickets te verdelen.</p>
<h2>Bondscoach ziet OKT als grote prijs</h2>
<p>"Europees kampioen worden is fantastisch, maar de grote prijs kunnen we volgende week pas verdienen", zegt bondscoach Evert-Jan 't Hoen vlak na het behalen van de Europese titel over het aankomende OKT. "Wij zijn daar nu favoriet."</p>
