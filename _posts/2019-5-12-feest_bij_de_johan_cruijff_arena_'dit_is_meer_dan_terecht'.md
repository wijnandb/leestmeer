---
layout: post
title: "Feest bij de Johan Cruijff Arena: 'Dit is meer dan terecht'"
date: Sun, 12 May 2019 19:27:48 +0200
category: nieuws
externe_link: "https://nos.nl/l/2284324"
feature_image: "https://nos.nl/data/image/2019/05/12/549503/1008x567.jpg"
---

<p>Bij de Johan Cruijff Arena in Amsterdam hebben Ajax-fans alvast feestgevierd. Ze vieren dat hun club vrijwel zeker is van het kampioenschap van de eredivisie. De Amsterdammers wonnen thuis met 4-1 van FC Utrecht, terwijl concurrent PSV in Alkmaar met 1-0 verloor van AZ.</p>
<p>Fans bij de Arena zijn uitzinnig. "De sfeer is hier fantastisch", vertelt Mark Gaal, die in het stadion was tijdens de wedstrijd. "Er is een soort spontane huldiging aan de gang. Het begon natuurlijk met een valse start, met de 0-1 van Utrecht. Ik dacht, ook na woensdag, het zal toch niet.... Maar ze hebben de rug rechtgehouden en speelden fantastisch. Dit is meer dan terecht."</p>
<p>Ook Ã­n het stadion werd al snel na het laatste fluitsignaal en de uitslag van AZ-PSV gefeest. "Het was echt even billenknijpen na dat tegendoelpunt in de eerste minuut", vertelt Anneke Vierhout. "Maar bij de 2-1 denk je: het gaat goedkomen, al bleef het spannend. Utrecht bleef druk zetten. Maar bij de 3-1 en 4-1 weet je: deze gaan we nu wel binnenhalen."</p>
<p>Dat gevoel had Gaal ook. "Het was echt wachten op de 2-1. En dat die voor rust viel, is extra mooi."</p>
<p>Na de wedstrijd kwamen Ajax-spelers en trainer Erik ten Hag alvast naar het parkeerdek bij de Arena, voor een mini-huldiging:</p>
<p>De laatste minuut van AZ-PSV werd ook in het stadion live uitgezonden. "Dat was een superleuk moment", blikt Vierhout terug. "Geweldig om dat met zo veel mensen samen te zien, je zag ook de spelers op het veld kijken. Fantastisch."</p>
<p>De kater van woensdag is wel bijna weg, zegt Vierhout nu. "Je hebt nu de schaal, de beker, ook bij de vrouwen hebben ze de beker gehaald. Ik denk dat dit het maximaal haalbare was dit seizoen. Het had mooier gekund, maar dit is het hoogste nu. We zijn hier helemaal blij."</p>
<p>Voor zowel Vierhout als Gaal geldt dat ze er komende woensdag, bij de kampioenswedstrijd tegen De Graafschap, niet bij zijn. "Ik denk dat iedereen er wel heen zou willen, maar ik ga niet", zegt Gaal. "Het wordt ergens in de stad feestvieren." Vierhout is er in ieder geval niet bij. "Ik weet het nog niet: of thuis voor de buis, of ergens anders. De spanning is er ook wel een beetje af nu."</p>
