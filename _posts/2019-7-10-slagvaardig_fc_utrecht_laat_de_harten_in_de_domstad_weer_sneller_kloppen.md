---
layout: post
title: "Slagvaardig FC Utrecht laat de harten in de Domstad weer sneller kloppen"
date: Wed, 10 Jul 2019 12:00:06 +0200
category: sport
externe_link: "https://nos.nl/l/2292845"
feature_image: "https://nos.nl/data/image/2019/07/10/562462/1008x567.jpg"
---

<p>Als FC Utrecht een keer derde wil worden, dan lijkt dit seizoen de uitgelezen kans. Directeur voetbalzaken Jordy Zuidam merkt aan alles dat er de laatste tijd iets loskomt in de Domstad.</p>
<p>Zuidam (39) is een kind van de club, supporter van jongs af aan. Hij doorliep er de jeugdopleiding, speelde in het eerste elftal. Zijn beste jaren gingen gepaard met de succesvolste seizoenen in de clubhistorie, met twee gewonnen bekerfinales op rij.</p>
<p>Waar Zuidam als speler vooral de ideale twaalfde man was, vertolkt hij vandaag de dag wel de absolute hoofdrol in Stadion Galgenwaard. "Ik ben tevreden", blijft hij bescheiden over zijn slagvaardigheid op de transfermarkt.</p>
<p>Zuidam weet waar de club vandaan komt, hij was er ook bij toen de club in 2003 werd gered van een faillissement. En nog steeds heeft FC Utrecht af en toe een mazzeltje nodig om zwarte cijfers te schrijven, zoals de lucratieve transfer van Nicolas Gavory onlangs.</p>
<p>Het ziet er daardoor in alle opzichten goed uit voor Utrecht, dat geen noodzaak meer heeft spelers te verkopen. Ooit profiteerde Feyenoord van de financiële malaise in de Domstad door Dirk Kuijt voor een prikkie over te nemen.</p>
<p>Als de Rotterdammers zich nu melden voor de begeerde verdediger Sean Klaiber, zal Zuidam niet snel meer zwichten. "Alles wat nu nog vertrekt, gaat tegen de hoofdprijs. Op dit moment speelt er overigens niets concreet."</p>
<p>Twee weken geleden vertelde Zuidam de selectie rond te hebben, inmiddels is de club toch weer vijf transfers verder. "De insteek is om deze ploeg bij elkaar te houden. Van mij mag het wel een beetje klaar zijn nu."</p>
<p>Over twee weken begint FC Utrecht aan het Europese avontuur, waar trainer John van den Brom graag met een vaste groep naartoe wil werken.</p>
<p>"We willen zo ver mogelijk komen in Europa", stelt Zuidam, die beseft dat de club daarbij wel afhankelijk is van een gunstige loting. Zo trof Utrecht twee jaar geleden het sterke Zenit Sint-Petersburg in de laatste voorronde.</p>
<p>In de competitie heeft Utrecht zijn kansen wel in eigen hand. Waar Feyenoord met weinig financiële middelen een nieuwe start moet maken, ruiken de achtervolgers met ook AZ en Vitesse hun kansen. "Mijn focus ligt alleen op FC Utrecht", zegt Zuidam.</p>
<p>Natuurlijk weet Zuidam dat spelers als Adam Maher en Adrián Dalmau niet voor niets voor Utrecht kiezen. Die voelen ook dat er meer inzit dan enkel een plek bij de bovenste zes, zoals de laatste seizoenen het geval was.</p>
<p>"Mij zul je dat soort uitspraken niet horen doen", zegt Zuidam over de verwachting dat FC Utrecht met dit materiaal weer een stap omhoog kan maken. "We willen vooral stabiel blijven."</p>
<p>Zuidam probeert zich zo zakelijk mogelijk op te stellen als directielid, maar is daarnaast nog te veel supporter om zijn gevoelens volledig te onderdrukken. "Binnen de topzes willen wij de uitdager zijn."</p>
