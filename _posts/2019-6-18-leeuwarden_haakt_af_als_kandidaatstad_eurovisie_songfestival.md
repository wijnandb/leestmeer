---
layout: post
title: "Leeuwarden haakt af als kandidaatstad Eurovisie Songfestival"
date: Tue, 18 Jun 2019 16:05:00 +0200
categories: 
- entertainment 
- opinie 
externe_link: "https://www.telegraaf.nl/entertainment/1109152519/leeuwarden-haakt-af-als-kandidaatstad-eurovisie-songfestival"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0fa9a14c-91d2-11e9-967b-02d2fb1aa1d7.jpg"
---

<p class="intro">De gemeente Leeuwarden is niet langer kandidaat om het Eurovisie Songfestival van 2020 te organiseren. De hoogte van het plafond van het WTC Expo nekt de Friese stad. De stad noemt het niet realistisch de evenementenhal op korte termijn te verhogen.</p> <p>Leeuwarden en Friesland waren er na het winnen van Duncan Laurence als de kippen bij om het Eurovisie Songfestival te organiseren. „We wisten al vanaf het begin dat de hoogte van het WTC Expo mogelijk een bottleneck zou zijn”, laat wethouder Sjoerd Feitsma van cultuur in een persbericht weten. „Maar de kans om een Eurovisie Songfestival naar je stad te halen laat je niet zomaar aan je voorbij gaan. Daarom hebben we ons vol overtuiging kandidaat gesteld.”</p><p>Leeuwarden heeft laten onderzoeken of het dak van de evenementenlocatie op tijd voor het Eurovisie Songfestival kon worden verhoogd. Dat bleek in het afgelopen weekend uiteindelijk niet realistisch. „Jammer natuurlijk”, zegt Feitsma. „Vooral omdat de hoogte van de zaal eigenlijk de enige vereiste is waaraan we niet kunnen voldoen. We hadden er het volste vertrouwen in dat we de organisatie verder aankonden.”</p><p>Leeuwarden wil bekijken of er in mei 2020 een plek in de stad kan worden ingericht waar duizenden fans het Eurovisie Songfestival via een livestream kunnen volgen. Hierover nemen Leeuwarden en de provincie later deze week contact op met de NPO. Leeuwarden was voor de NPO eerder gaststad voor 3FM Serious Request en The Passion.</p><p>Nu Leeuwarden zich terugtrekt zijn er nog acht steden en regio’s over. Het zijn Amsterdam, Rotterdam, Den Haag, Utrecht, Maastricht/Limburg, Arnhem, Breda en Den Bosch. Uiterlijk 10 juli moeten zij een bidbook indienen. De organisatie wil de definitieve keuze van de gaststad in augustus bekendmaken</p>
