---
layout: post
title: "Steeds meer rookvrije terrassen in Nederland"
date: Tue, 30 Jul 2019 08:52:26 +0200
category: nieuws
externe_link: "https://nos.nl/l/2295687"
feature_image: "https://nos.nl/data/image/2019/07/30/567180/1008x567.jpg"
---

<p>Op steeds meer terrassen in Nederland mag niet meer worden gerookt. Vorig jaar waren er 39 (deels) rookvrije terrassen, inmiddels staat de teller op 113.</p>
<p>Dat blijkt uit cijfers van anti-rookorganisatie Clean Air Nederland. Volgens voorzitter Tom Voeten hebben vooral terrassen waar jonge gezinnen met kinderen komen de neiging om rookvrij te worden, net als kwaliteitsrestaurants. "Wat duidelijk achterblijft, zijn caf√©s en kroegen in uitgaansbieden waar vooral jongeren komen. Daar zien we eigenlijk nog nauwelijks rookvrije terrassen."</p>
<p>Volgens Clean Air Nederland vragen steeds meer horecabezoekers om een rookvrij terras. Op het overgrote deel van de Nederlandse terrassen mag overigens nog altijd gewoon worden gerookt: er zijn duizenden terrassen in Nederland.</p>
<h2>Trend</h2>
<p>Voeten spreekt dan ook van "een druppel op de gloeiende plaat". Hij benadrukt dat het cijferoverzicht van Clean Air Nederland verre van compleet is. "Je krijgt nooit alle rookvrije terrassen boven water. Ook omdat veel ondernemers voorzichtig beginnen, zonder er veel ruchtbaarheid aan te geven."</p>
<p>Clean Air Nederland gaat niet alle terrassen af, maar hoort vaak via-via over terrassen die rookvrij zijn, zegt Voeten. "Vanochtend heb ik bijvoorbeeld alweer twintig tips gekregen. Rookvrije terrassen zijn in ieder geval wel een trend."</p>
<p>Een broodjeszaak in Leiden heeft sinds dit jaar een rookvrij terras. "Vorig jaar zijn we al begonnen met het weghalen van de asbakken, om roken te ontmoedigen", vertelt eigenaar Arnoud Bloem. "Sinds dit jaar vragen we mensen die een sigaret opsteken of ze op het terras niet willen roken."</p>
<p>Dat leidt tot wisselende reacties, zegt hij. "Sommige mensen vinden het heel stom. Die zeggen: we moesten al van binnen naar buiten, en nu mogen we buiten ook niet meer roken." Maar de meeste mensen klagen niet, zegt hij. "Bezoekers zitten hier vaak kort en ze zijn allemaal aan het eten. Dan vinden ze mensen die naast hen roken vaak irritant. Daar kregen we weleens klachten over."</p>
<h2>Preventieakkoord</h2>
<p>Eind 2018 sloot staatssecretaris Blokhuis van Volksgezondheid met zo'n zeventig maatschappelijke organisaties het Nationaal Preventieakkoord. Een van de doelstellingen van dat akkoord is dat er in 2040 een rookvrije generatie is.</p>
<p>In het akkoord werd afgesproken dat horecaondernemers worden gestimuleerd om hun terrassen rookvrij te maken. Rookruimtes in horecagelegenheden moeten uiterlijk in 2022 zijn gesloten.</p>
