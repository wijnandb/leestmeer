---
layout: post
title: "Discussie helmplicht laait op bij zege Bruins in finale Stanley Cup"
date: Tue, 28 May 2019 13:18:34 +0200
category: sport
externe_link: "https://nos.nl/l/2286666"
feature_image: "https://nos.nl/data/image/2019/05/28/553106/1008x567.jpg"
---

<p>Het was een actie die deed denken aan vervlogen tijden, toen ijshockey nog in de buitenlucht gespeeld werd en helmen golden als teken van zwakte. Een paar seconden loerde hij op zijn kans. Toen zette hij zich schrap, de schaatsen schraapten over het ijs, sneller en sneller, recht op het doel af.</p>
<p>Dat doelwit, Robert Thomas van St. Louis Blues, heeft nooit geweten wat hem overkwam.</p>
<p>De hogesnelheidstrein die het op Thomas gemunt had, luisterde naar de naam Torey Krug. Voor de verdediger van Boston Bruins is uitdelen dagelijkse kost, maar deze keer was het anders. Kort daarvoor was Krug namelijk zijn helm kwijt geraakt in een opstootje met een andere speler van de Blues.</p>
<p>Krug zon op wraak en vond die bij de arme Thomas. Onsportief? Nee hoor, dat vond het publiek in Boston niet. Dat stond op de banken.</p>
<p>De hit van Krug kwam kort nadat de Bruins in de eerste wedstrijd van de Stanley Cup-finale in eigen huis een 2-0 achterstand hadden omgebogen in een 3-2 voorsprong. In de openingsfase moest doelman Tuuka Rask verrassend passen op schoten van Brayden Schenn en Vladimir Tarasenko.</p>
<p>Daarna ging de zesvoudig kampioen driftig op zoek naar het doel van St. Louis. Liefst achttien keer werd het doel van de Blues onder vuur genomen, bij twee inzetten (van Connor Clifton en Charlie McAvoy) moest goalie Jordan Billington passen.</p>
<p>Sean Kuraly zette Boston in de laatste periode op voorsprong (3-2), waarna Brad Marchand de puck nog in een leeg doel schoof.</p>
<h2>Helmplicht</h2>
<p>Toch ging het na afloop vooral over die bodycheck van Krug. Door veel ijshockeyfans werd hij bejubeld, door anderen verafschuwd. In 1979 werd de helmplicht ingevoerd in de NHL, maar alleen voor nieuwelingen; spelers die al in de NHL speelden, behielden het recht om blootshoofds op het ijs te verschijnen. Ondanks de risico's.</p>
<p>De laatste ijshockeyer die koppig bleef vasthouden aan zijn recht om geen helm te dragen was Craig MacTavish. De Canadees debuteerde in 1978, een jaar voor het dragen van een helm verplicht werd, voor Boston Bruins en beÃ«indigde zijn loopbaan in 1997 in het shirt van St. Louis Blues.</p>
<p>De risicovolle actie van Krug was mogelijk een van de laatste: na dit seizoen vergadert de NHL over een regelwijziging die voorschrijft dat spelers zonder helm niet langer aan het spel mogen deelnemen en meteen het ijs moeten verlaten. </p>
<p>"Ik was pissig, zag een kans om een echte hockey-hit te maken. En het was een goede ook", aldus de onderkoelde Krug na afloop. "Dit soort dingen geven het hele team energie. Wat ik doe als de regels veranderen en je niet meer zonder helm op het ijs mag zijn? Dan ga ik van het ijs." </p>
<h2>Zes tegen een</h2>
<p>Boston Bruins werd zes keer NHL-kampioen (1929,1939,1941, 1970, 1972 en 2011). St. Louis Blues jaagt op het eerste kampioenschap in de Noord-Amerikaanse topcompetitie. De ploeg uit St. Louis stond in 1968, 1969 en 1970 ook in de NHL-finale, maar verloor toen steeds met 4-0.</p>
<p>Woensdag is het tweede duel in de best-of-seven-serie, opnieuw in Boston.</p>
