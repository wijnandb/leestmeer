---
layout: post
title: "Dertigduizend mensen bij manifestaties voor beter pensioen"
date: Wed, 29 May 2019 11:16:42 +0200
categories: 
- financieel 
- economie 
externe_link: "https://nos.nl/l/2286807"
feature_image: "https://nos.nl/data/image/2019/05/29/553336/1008x567.jpg"
---

<p>Zo'n 30.000 mensen zijn vandaag afgekomen op de manifestaties van de vakbonden voor een beter pensioen. Op de dag na de ov-staking waren er bijeenkomsten in Den Haag, Eindhoven, Arnhem en Groningen.</p>
<p>Daarnaast zijn er vandaag in verschillende sectoren 24-uursstakingen, georganiseerd door de vakbonden FNV, CNV en VCP. De stakingen in sectoren metaal, industrie, bouwen en wonen, schoonmaak, beroepsgoederenvervoer en de sociale werkvoorziening duren nog de rest van de dag. Vakbond FNV heeft tot op heden geen berichten gekregen van overlast door de stakingen. Hoeveel mensen in staking zijn, is niet helemaal duidelijk.</p>
<p>Ook op Schiphol wordt actiegevoerd. Schoonmakers staken en beveiligers hielden twee werkonderbrekingen van 33 minuten. Er is een manifestatie van 66 minuten om 12.30 uur en overwerk wordt geweigerd. Reizigers moesten daardoor ongeveer 20 minuten langer wachten op hun bagage en bij de controle, laat een woordvoerder van Schiphol weten. De vliegtuigen worden wel schoongemaakt.</p>
<p>Actievoerders op het Malieveld in Den Haag vertellen waarom ze vandaag actievoeren:</p>
<h2>66 jaar</h2>
<p>De eisen van de vakbonden zijn het bevriezen van de AOW-leeftijd op 66 jaar, indexering voor elke generatie, zodat koopkracht behouden blijft en een goed pensioen voor iedereen, ook voor flexwerkers en zzp'ers.</p>
<p>Bronnen meldden gisteren aan de NOS dat het kabinet bereid is om de AOW-leeftijd tijdelijk te bevriezen en daarna minder snel te laten stijgen. Ook krijgen mensen met zware beroepen de mogelijkheid om eerder te stoppen met werken.</p>
<h2>'Honderden miljoenen verloren'</h2>
<p>De ov-staking van gister heeft honderden miljoenen euro's gekost, blijkt uit een schatting van het onderzoeksinstituut SEO. De kosten zitten met name in het productieverlies. "Mensen komen later op hun werk en kunnen door thuiswerken minder productief zijn", zegt Carl Koopmans van SEO. De kosten van de staking kunnen oplopen tot meer dan 400 miljoen euro, schat het SEO.</p>
