---
layout: post
title: "Superieure Sagan boekt zeventiende ritzege in Ronde van Zwitserland"
date: Mon, 17 Jun 2019 17:37:54 +0200
category: sport
externe_link: "https://nos.nl/l/2289444"
feature_image: "https://nos.nl/data/image/2019/06/17/557319/1008x567.jpg"
---

<p>Peter Sagan heeft voor de zeventiende keer in zijn carrière een rit in de Ronde van Zwitserland gewonnen. De drievoudig wereldkampioen positioneerde zich uitstekend in de derde etappe, die uitliep op een massasprint.</p>
<p>Elia Viviani en John Degenkolb werden tweede en derde. De superieure Sagan greep niet alleen de dagzege, hij is nu ook de leider in het algemeen klassement.</p>
<h2>Kopgroep</h2>
<p>Vier renners reden lang voor het peloton uit in de 162 kilometer lange etappe naar Murten. Eén van hen was Bert-Jan Lindeman van Jumbo-Visma. Op zes kilometer voor de finishlijn werd thuisrijder Simon Pellaud als laatste van de vroege vlucht opgeslokt door het peloton.</p>
<p>De sprintersploegen leverden vervolgens hun rappe mannen vooraan af. De sprinters wisten dat positionering belangrijk zou zijn in de straten van het Zwitserse stadje Murten. Door de bochtige finale beloofde het namelijk geen normale massasprint te worden. Daarnaast lag de finishlijn bovenop een venijnig klimmetje, dat deels geplaveid was met kasseien.</p>
<h2>Fietslengtes</h2>
<p>De behendige Peter Sagan voelde zich als een vis in het water in het onrustige peloton. Hij ging als tweede door de laatste bocht en startte daarna met sprinten. Elia Viviani en John Degenkolb kwamen niet in de buurt van de ontketende Slowaak.</p>
<p>Het is de 112de overwinning in de carrière van Sagan, die eerder dit seizoen in de voorjaarsklassiekers geen potten kon breken. De afgelopen negen jaar won Sagan elk jaar minstens één etappe in de Ronde van Zwitserland.</p>
