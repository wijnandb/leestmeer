---
layout: post
title: "VNO-NCW 'verrast' door oproep Rutte voor meer loon"
date: Thu, 20 Jun 2019 08:50:21 +0200
category: nieuws
externe_link: "https://nos.nl/l/2289805"
feature_image: "https://nos.nl/data/image/2018/03/01/455875/1008x567.jpg"
---

<p>"Verrast". Dat was de reactie van Hans de Boer, voorzitter van werkgeversorganisatie VNO-NCW, toen hij dit weekend de oproep van premier Rutte hoorde. Op een partijbijeenkomst van de VVD riep de premier grote bedrijven op het salaris van hun personeel te verhogen. Doen ze dan niet, dan gaat een lastenverlichting voor bedrijven mogelijk niet door.</p>
<p>De timing van de boodschap van de premier overviel De Boer, zegt hij in het NOS Radio 1 Journaal. "Het was op de dag dat de FNV instemde met het pensioenakkoord. Dat was een heel gevecht geweest. Ik dacht: had je dat feestje niet even kunnen vieren?"</p>
<h2>'Gedeelde zorgen'</h2>
<p>De dag erop stuurde hij de premier een berichtje en hebben ze gebeld, aldus De Boer. "Ik heb gezegd: ik ben verrast door het tijdstip, niet zozeer door het signaal." De werkgeversvertegenwoordiger zegt zich namelijk ook zorgen te maken over de loonkloof die Rutte benoemt.</p>
<p>Dat neemt niet weg dat De Boer kritiek heeft op de premier. "De manier waarop je het brengt en onderbouwt, is niet je sterkste kant op dit moment." Ook vindt de voorzitter dat Rutte "niet moet dreigen met de verkeerde dingen".</p>
<p>"Als je nu kijkt naar de loonontwikkeling, is die in de laatste jaren nog niet zo hard gegaan als nu. We zitten nu op ongeveer drie procent aan contractloonstijging."</p>
<p>De voorzitter van de werkgeversorganisatie zegt dat werkgevers de lonen al veel verhoogd hebben. Verder heeft het volgens hem geen zin om te zeggen dat de lonen in Nederland over de hele linie met een bepaald percentage zouden moeten stijgen, "want de ene sector kan het makkelijk hebben, en in de andere sector jaag je bedrijven dan over de kling".</p>
<p>Ook een oproep van Klaas Knot, president van De Nederlandsche Bank, eerder deze week aan bedrijven om meer geld uit te geven aan lonen legt De Boer naast zich neer. "De heer Knot is een verstandig man, maar dat zie je wel bij meer mannen: soms zeg je niet de verstandige dingen. Wat ik nu zeg is de waarheid: de lonen zijn nog nooit zo hard gegroeid als vandaag de dag."</p>
