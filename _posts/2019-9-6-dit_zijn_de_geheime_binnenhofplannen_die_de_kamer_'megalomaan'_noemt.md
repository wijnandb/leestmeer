---
layout: post
title: "Dit zijn de geheime Binnenhofplannen die de Kamer 'megalomaan' noemt"
date: Fri, 06 Sep 2019 18:01:13 +0200
category: nieuws
externe_link: "https://nos.nl/l/2300614"
feature_image: "https://nos.nl/data/image/2019/09/06/575427/1008x567.jpg"
---

<p>De deze week ontslagen architect Ellen van Loon verweert zich publiekelijk tegen de kritiek dat ze te dure en te ingrijpende plannen heeft gemaakt voor de renovatie van de Tweede Kamer. De architecte van het gerenommeerde Rotterdamse bureau OMA vindt dat ze "vals beschuldigd" is door de Kamer. "Er is bewust gelekt om mij weg te krijgen."</p>
<p>Het architectenbureau OMA onthult - exclusief bij de NOS - de plannen die er de afgelopen jaren zijn gemaakt. Op het ontwerp van wat een megalomane "tropische binnentuin" werd genoemd, staan slechts twee bomen afgebeeld.</p>
<p>"Het is de meest sobere renovatie, die we ooit hebben gedaan. Het was allemaal binnen het budget," zegt van Loon. Het complete Binnenhof-complex moet vanwege achterstallig onderhoud en slechte brandveiligheid in 5,5 jaar voor 475 miljoen euro worden verbouwd.</p>
<p>Bekijk hieronder de plannen van OMA (eerst krijg je de huidige situatie, daarna het ontwerp):</p>
<p>Begin deze week werd bekend dat het contract met Van Loon werd ontbonden en dat het Rotterdamse bureau 2,7 miljoen euro als afkoopsom krijgt. Het afgelopen jaar groeide de kritiek in de Tweede Kamer op de te ambitieuze plannen voor het historische parlementsgebouw.</p>
<p>Er zou sprake zijn van "een tropische kantoortuin" en te ingrijpende verbouwingen, zoals de bouw van een te grote vergaderzaal, het aanpassen van de Statenpassage en de bouw van een nieuwe entree aan de Hofplaats.</p>
<h2>Geheim</h2>
<p>De Kamerleden baseerden hun oordeel voornamelijk op krantenberichten, de meeste uit het Algemeen Dagblad. Slechts een kleine groep Kamerleden, de leden van de Bouwbegeleidingscommissie (BBC) en het dagelijks bestuur van de Tweede Kamer, hadden Van Loon's schetsen zelf mogen inzien. In 2016 heeft het toenmalige kabinet de verbouwing van het historische complex tot geheim bestempeld vanwege de veiligheid.</p>
<p>De geheimhouding leidde tot een onmogelijke situatie, zegt Van Loon. Ze kon zich niet verweren of aantonen dat er van megalomane plannen geen sprake was. "Het was bizar. Ik dacht: waar ben ik in beland?".</p>
<p>De architecte benadrukt dat ze een waslijst met wensen van de Kamer had gekregen. In 2018 is 95 procent van haar ontwerpen door de Kamer goedgekeurd. "Ik heb ook een handtekening gekregen van het presidium". Het presidium is het dagelijks bestuur van de Kamer, onder voorzitterschap van Kamervoorzitter Arib. Van Loon was dan ook verbaasd dat de Kamervoorzitter publiekelijk uitsprak dat "ons gebouw niet mag worden verminkt."</p>
