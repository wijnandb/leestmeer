---
layout: post
title: "Zoektocht langs Haagse kust naar vermiste zwemmer"
date: Mon, 26 Aug 2019 10:16:11 +0200
category: nieuws
externe_link: "https://nos.nl/l/2299015"
feature_image: "https://nos.nl/data/image/2019/08/26/572636/1008x567.jpg"
---

<p>Voor de kust van Kijkduin tot aan de kust van Hoek van Holland is gisteravond en vanochtend gezocht naar een vermiste zwemmer. Het gaat volgens de politie om een Poolse man.</p>
<p>Een collega van de man sloeg alarm nadat die niet was teruggekomen van het zwemmen. Hij is zondagmiddag rond 16.00 uur voor het laatst gezien op het strand van Ter Heijde. Na de melding van zijn vermissing rukten al snel de hulpdiensten uit waaronder de Reddingsbrigade, de Kustwacht, de KNRM en de politie.</p>
<p>De zoekactie werd zondagavond rond 21.15 uur tijdelijk gestaakt omdat het donker werd. Er werd gezocht met onder meer een politiehelikopter, boten en jetski's. Vanochtend heeft de KNRM nog gezocht op het strand, maar daar werd niks aangetroffen.</p>
<h2>Taalbarrière</h2>
<p>Op dit moment wordt niet meer gezocht, meldt de politie. "We gaan nu onderzoeken of de man überhaupt het water in is gegaan."</p>
<p>De communicatie met de man die de melding deed van de vermissing verloopt lastig door een taalbarrière. De politie behandelt de zaak nu als een reguliere vermissing, schrijft Omroep West.</p>
