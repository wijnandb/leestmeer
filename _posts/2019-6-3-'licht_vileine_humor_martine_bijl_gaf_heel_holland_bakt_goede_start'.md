---
layout: post
title: "'Licht vileine humor Martine Bijl gaf Heel Holland Bakt goede start'"
date: Mon, 03 Jun 2019 17:12:11 +0200
category: nieuws
externe_link: "https://nos.nl/l/2287474"
feature_image: "https://nos.nl/data/image/2019/06/03/554435/1008x567.jpg"
---

<p>Vrienden en collega's uit de tv-wereld hebben met droefenis gereageerd op het overlijden van Martine Bijl. Tot aan haar hersenbloeding in 2015 presenteerde Bijl Heel Holland Bakt bij Omroep Max. Directeur Jan Slagter noemt het overlijden van Bijl verschrikkelijk. "We zijn geschokt en heel erg aangeslagen."</p>
<p>Het programma kende een geweldige start, mede door haar presentatie. "Het was voor haar een uitstapje, iets dat ze nog nooit had gedaan", zegt Slagter. "Maar hoe ze dat heeft opgepakt, met haar humor en haar vileine opmerkinkjes, het met woorden spelen. Voor ons was het fantastisch om het programma te beginnen met zo'n presentatrice."</p>
<h2>André van Duin</h2>
<p>Toen Bijl door haar hersenbloeding niet beschikbaar was om een nieuw seizoen te presenteren, werd André van Duin gevraagd of hij kon invallen. Van Duin belde haar om te horen wat zij ervan vond.</p>
<p>"Ze moest het met tegenzin loslaten", zegt Van Duin. "Het was haar kindje, ze had het heel graag doorgezet. We hebben allemaal gehoopt dat ik het een jaartje zou doen en dat Martine dan zou terugkomen. Dat is helaas niet zo geweest."</p>
<p>De laatste jaren verwaterde het contact. "Ze kwam altijd hier thuis met de Kerst en verjaardagen en zo maar dat contact verminderde een beetje omdat ze in haar depressiviteit er allemaal niet zo'n zin in had, dus langzaam waren we haar al een beetje verloren."</p>
<p>De laatste keer dat hij haar zag was met Kerstmis bij een kerstdiner bij Joop van den Ende thuis. "Toen was ze heel moe en moest ze een half uurtje gaan liggen. Dus ze had het hartstikke zwaar."</p>
<p>André van Duin over Martine Bijl:</p>
<p>Ook acteur Johnny Kraaykamp is bedroefd over het overlijden van Bijl. Tussen 1993 en 2003 speelde hij samen met Bijl en zijn vader, Johnny Kraaykamp senior in de tv-comedyserie Het zonnetje in huis. Bijl speelde de rol van een schoondochter die haar lastige inwonende schoonvader, Kraaykamp senior, het huis uit probeert te krijgen.</p>
<p>"Ze was een zeer dierbare collega met wie ik intensief heb samengewerkt", zei Kraaykamp tegen persbureau ANP. Mijn vader was in de serie de spits die het afmaakte en wij speelden de middenvelders die de voorzetten gaven. Dat kon ze heel goed."</p>
<p>Kraaykamp prijst haar veelzijdigheid, humor en oprechtheid. "Hoewel ze de dochter was van een arts had ze de mentaliteit van de straat. Er komen in ons vak veel aanstellers voor en daar was zij wars van. Ze was juist erg bescheiden."</p>
<h2>Opium</h2>
<p>Vanavond is de herhaling te zien van een speciale aflevering over Bijl van het AVROTROS-programma Opium uit 2014. Daarin komen behalve Kraaykamp ook haar man Berend Boudewijn, Simone Kleinsma en Jacques d'Ancona aan het woord. De uitzending begint om 21.35 uur op NPO1.</p>
<p>Digitaal kanaal NPO 1 Extra zendt vanavond om 22.15 uur een compilatie uit van de Martine Bijl Shows.</p>
