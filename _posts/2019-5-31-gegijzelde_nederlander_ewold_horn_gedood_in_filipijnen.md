---
layout: post
title: "Gegijzelde Nederlander Ewold Horn gedood in Filipijnen"
date: Fri, 31 May 2019 08:16:27 +0200
category: nieuws
externe_link: "https://nos.nl/l/2287019"
feature_image: "https://nos.nl/data/image/2019/05/31/553702/1008x567.jpg"
---

<p>De Nederlandse vogelaar Ewold Horn die jarenlang in de Filipijnen werd vastgehouden, is omgekomen bij een vuurgevecht. Dat hebben de Filipijnse autoriteiten bevestigd aan het ministerie van Buitenlandse Zaken. </p>
<p>Horn (59) werd al jaren gegijzeld door terreurorganisatie Abu Sayyaf. Vanochtend meldde het Filipijnse leger dat de Nederlander werd gedood toen hij tijdens een vuurgevecht tussen het leger en strijders van Abu Sayyaf probeerde te ontsnappen. </p>
<p>Minister Blok zegt geschokt te zijn door de verschrikkelijke afloop en zeer met de nabestaanden mee te leven. "Ik heb ook al contact met de familie gehad. Ik ga mijn Filipijnse collega om verdere opheldering vragen."</p>
<h2>Lichaam geborgen</h2>
<p>Volgens een lokale legercommandant heeft het leger vanochtend een aanval uitgevoerd op zo'n dertig strijders. De gevechten zouden anderhalf uur hebben geduurd. Daarbij zijn zes strijders gedood en twaalf anderen gewond geraakt.</p>
<p>Het leger zegt dat Horn is gedood door Abu Sayyaf-strijders. De militairen hebben het lichaam van de Nederlander geborgen. Op foto's die het leger heeft gedeeld zijn twee lichamen te zien. Hun gezichten zijn buiten beeld.</p>
<h2>Vogelsafari met Zwitser</h2>
<p>Ewold Horn was in 2012 samen met een Zwitser op vogelsafari bij de Sulu-archipel in de Filipijnen. Ze waren op zoek naar een speciale vogel op een Filipijns eilandje bij Borneo toen ze werden ontvoerd. De Zwitser wist eind 2014 te ontsnappen toen het leger het kamp waar de twee werden vastgehouden aanviel. Horn was toen te zwak om ook weg te komen.</p>
<p>Lange tijd was er onduidelijkheid over de toestand van Horn. Afgelopen januari meldden lokale media dat Horn nog in leven was en in relatief goede gezondheid verkeerde. Ze citeerden een man die samen met de Nederlander gevangen had gezeten zat en was bevrijd.</p>
