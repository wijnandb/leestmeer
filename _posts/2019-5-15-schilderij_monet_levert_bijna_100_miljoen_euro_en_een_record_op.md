---
layout: post
title: "Schilderij Monet levert bijna 100 miljoen euro en een record op"
date: Wed, 15 May 2019 05:26:32 +0200
category: nieuws
externe_link: "https://nos.nl/l/2284674"
feature_image: "https://nos.nl/data/image/2019/05/15/550001/1008x567.jpg"
---

<p>Een schilderij van Claude Monet (1840-1926) is op een veiling in New York verkocht voor 110,7 miljoen dollar (98,8 miljoen euro), een record voor een werk van de Franse schilder. Vooraf werd het werk op bijna 50 miljoen euro geschat door veilinghuis Sotheby's.</p>
<p>Volgens het veilinghuis boden zes mensen in 8 minuten tegen elkaar op voor het schilderij. De winnaar is een vrouw uit Chicago. De vorige eigenaar kocht het schilderij voor iets meer dan 2,2 miljoen euro.</p>
<h2>Hooiberg</h2>
<p>Monet schilderde 'Les Meules' in 1890. Het is een van de 25 impressionistische schilderijen in de serie met hooibergen. De hooibergen die Monet schilderde stonden op het land van zijn buurman in de Franse plaats Giverny.</p>
<p>Acht van de schilderijen uit de serie zijn in handen van particulieren. De overige zeventien hangen verspreid over de wereld in musea.</p>
<p>Er is nog nooit zoveel geld betaald voor een schilderij van Monet op een veiling. Vorig jaar bracht een schilderij bijna 76 miljoen euro op.</p>
