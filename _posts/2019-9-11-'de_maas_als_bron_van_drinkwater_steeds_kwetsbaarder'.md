---
layout: post
title: "'De Maas als bron van drinkwater steeds kwetsbaarder'"
date: Wed, 11 Sep 2019 04:12:47 +0200
category: binnenland
externe_link: "http://feeds.nos.nl/~r/nosnieuwsbinnenland/~3/Z-TkUJ9LPJI/2301199"
feature_image: "https://nos.nl/data/image/2019/09/11/576445/1008x567.jpg"
---

<p>De Maas wordt langzaam te onzeker als bron voor drinkwater, zeggen drinkwaterbedrijven rond de rivier. Ze waarschuwen dat er door de toenemende droogte voor vier miljoen Nederlanders en drie miljoen Belgen een tekort dreigt, want door droogte daalt de hoeveelheid water in de Maas.</p>
<p>"Iedereen is in een periode van droogte bezig om te zorgen dat hij genoeg water heeft. De drinkwaterbedrijven zijn niet de enigen die gebruikmaken van de rivier", zegt RIWA-Maas-directeur Maarten van der Ploeg in het NOS Radio 1 Journaal.</p>
<p>"De industrie, energiebedrijven, de landbouw, die hebben allemaal water nodig." Toch wordt er volgens Van der Ploeg te weinig over dit onderwerp gepraat. Hij noemt de situatie verontrustend. Ook RIWA-voorzitter Wim Drossaert zegt in dagblad Trouw dat hij zich zorgen maakt: "Het is wachten op een moment dat er onvoldoende water uit de kraan komt."</p>
<h2>Relatief meer vervuiling</h2>
<p>Door droogte ontstaan er twee problemen in de rivier waardoor hij kwetsbaarder wordt. De kwaliteit gaat omlaag als er minder water is, omdat er dan in verhouding meer vervuiling in de Maas aanwezig is. Daarnaast stroomt de rivier dan minder snel door. Als er dus een incident is, door bijvoorbeeld een ongeval, blijft het water langer vervuild.</p>
<p>"Dan komen drinkwaterbedrijven in de problemen", zegt Van der Ploeg. Wanneer die problemen echt zichtbaar worden vindt hij lastig om te zeggen. "Dit loopt samen met klimaatverandering, en de prognoses over de gevolgen van klimaatverandering lopen uiteen."</p>
<p>De problemen worden in Nederland verergerd door maatregelen tegen de droogte stroomopwaarts. In Frankrijk worden oude sluizen vervangen door nieuwe en ook de wateraanvoer vanuit de Roer, een zijrivier in Duitsland, staat onder druk. "De vraag is wat er voor ons overblijft als iedereen een beetje sleutelt aan de Maas", zegt Drossaert tegen Trouw.</p>
<p>RIWA-Maas wil grensoverschrijdend overleg over de Maas. Er zouden nieuwe afspraken gemaakt moeten worden. "Nu is het zo dat er in Nederland al veel op het gebied van waterbeschikbaarheid gebeurt, net als in de andere landen", zegt Van der Ploeg. "Maar onderling wordt er te weinig over gesproken, terwijl de Maas een internationale rivier is. Watermanagement moet je met de buren regelen, want iedereen heeft hetzelfde probleem."</p>
<p>Het is niet voor het eerst dat er problemen zijn met de Maas als bron voor drinkwater, maar in het verleden ging het vooral om vervuiling, onder meer door medicijnresten en chemische lozingen.</p><img src="http://feeds.feedburner.com/~r/nosnieuwsbinnenland/~4/Z-TkUJ9LPJI" height="1" width="1" alt=""/>
