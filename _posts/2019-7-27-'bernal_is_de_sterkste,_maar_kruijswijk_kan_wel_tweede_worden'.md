---
layout: post
title: "'Bernal is de sterkste, maar Kruijswijk kan wel tweede worden'"
date: Sat, 27 Jul 2019 07:39:04 +0200
categories: 
- sport 
- wielrennen 
externe_link: "https://nos.nl/l/2295285"
feature_image: "https://nos.nl/data/image/2019/07/27/566483/1008x567.jpg"
---

<p>Noodweer in de Franse Alpen zet de apotheose van de 106de Tour de France op zijn kop. Drie beklimmingen en ruim zeventig kilometer zijn uit de Ronde geschrapt door hagel en modderstromen.</p>
<p>Met de gele trui om zijn schouders begint de Colombiaan Egan Bernal vanmiddag om 14.30 uur aan de laatste - fors ingekorte - bergetappe. "Als ik het zo zie, is Bernal de sterkste en gaat hij het geel niet meer afgeven", zegt renner Laurens ten Dam in De Avondetappe.</p>
<h2>'Wegkletsen' bij Thomas?</h2>
<p>Analist Danny Nelissen: 'We hebben de afgelopen weken gezien dat Bernal bergop altijd beter is geweest en ik geloof niet dat hij een inzinking zal krijgen."</p>
<p>Maar kan Steven Kruijswijk, vierde in het klassement, nog wel wat stijgen en tweede worden? "Dat zou wel kunnen", zegt Ten Dam. "Als Geraint Thomas op kop een verdedigend tempo moet rijden voor ploeggenoot Bernal, kan Kruijswijk misschien bij hem wegkletsen."</p>
<p>Bekijk hier de verschillen in de top van het algemeen klassement:</p>
<p>Bernal nam vrijdag na twee weken de gele trui over van Julian Alaphilippe, die op achterstand raakte op de Col de l'Iseran. In de afdaling van die klim werd de etappe gestaakt. Modder en ijswater op het asfalt maakten noodgedwongen een einde aan de koers.</p>
<p>Aan de hand van de tijdsverschillen op de top van de Iseran werd uiteindelijk het algemeen klassement opgemaakt en wisselde de leiderstrui van eigenaar. "Het is de meest eerlijke oplossing", zegt Ten Dam.</p>
<h2>'Ineens moet je stoppen...'</h2>
<p>"Als je de etappe neutraliseert, heb je altijd mensen die er meer baat bij hebben dan anderen", aldus de renner van CCC die na dit seizoen een punt zet achter zijn carri√®re. "Ze konden niets anders, dit was de juiste beslissing."</p>
<p>Verschillende renners reageerden gefrustreerd en dat is volgens baan- en wegwielrenner Jan-Willem van Schip wel begrijpelijk. "Iedereen heeft in zijn hoofd: we klimmen, gaan dalen en dan weer klimmen. Je zit er middenin, maar ineens moet je stoppen."</p>
<p>"Ik snapte opeens mijn zoontje", zegt Ten Dam over dat gevoel, dat zo'n beetje hetzelfde moet zijn als dat van zijn kinderen wanneer ze niet verder mogen gamen.</p>
<p>"Ik zeg dan: het is tijd, terwijl hij net in het laatste level zit. Dan pak ik zijn mobiel af en dan is het klaar. Dan zie je pure frustratie. Dat gevoel had ik voor de televisie als toeschouwer. Ik denk: nu komt het, maar het kwam niet. Hoe het zou aflopen, we zullen het nooit weten."</p>
<p>De hevige neerslag van vrijdag zette direct ook een streep door een groot deel van de etappe van vandaag. De eerste twee beklimmingen (eerste en tweede categorie) worden gemeden.</p>
<p>"Nu begrijp je waarom de koers deels geannuleerd is en waarom het zo gevaarlijk is", zegt Nelissen bij het zien van de modderstromen op de afdaling van de eerste klim, die is geschrapt.</p>
<p>Bekijk die beelden hieronder:</p>
<p>Het peloton gaat na de start in Albertville nu direct naar de klim naar Val Thorens. De rit is nog maar 59 kilometer lang, waarvan 33,4 kilometer bergop gaan.</p>
<p>Zo'n korte rit is niet per se in het voordeel van Steven Kruijswijk, zegt ploegleider Grischa Niermann. "Op zo'n klim kan heel veel gebeuren, maar we hadden liever het origineel gehad."</p>
<p>"Aan de andere kant, de klim is de zwaarste van de hele Tour. We rijden niet met alle 160 man ineens 59 kilometer van A naar B."</p>
<p>Servais Knaven, ploegleider van Egan Bernal: "Aan ons plan verandert niet zo veel, want wij moeten uiteindelijk verdedigen. Misschien is het wel moeilijker, want iedereen begint fris aan de klim."</p>
<p>Ook de weersvoorspellingen kunnen van invloed zijn. "Ze voorspellen veel regen en het wordt koud. Het gaat zeker een andere rit worden dan we gewend zijn van de andere weken. Ik denk dat Steven wel een plekje kan opschuiven. En misschien wel twee, als Geraint snel op kop moet komen."</p>
<h2>Stil, beleefd en emotioneel</h2>
<p>Bernal schoot vol toen hij in zijn eerste gele trui werd gevraagd naar zijn gevoel daarbij. "Dat is een beetje Zuid-Amerikaans, denk ik"', zegt Knaven. "Stil en beleefd, maar ze kunnen ook heel emotioneel zijn. Dat is Egan ook."</p>
<p>"Maar vandaag gaat heel anders zijn. Ze willen namelijk ook het hoogste bereiken."</p>
