---
layout: post
title: "Regisseurs blij met Rotterdam: 'Dit wordt uniek, dat voel je aan alles'"
date: Fri, 30 Aug 2019 19:15:02 +0200
category: cultuur
externe_link: "https://nos.nl/l/2299646"
feature_image: "https://nos.nl/data/image/2019/08/30/573712/1008x567.jpg"
---

<p>De kogel is door de kerk: het Songfestival is volgend jaar in Rotterdam. In de stad werd enorm blij gereageerd. "We hebben de ramen bijna uit de kozijnen geschreeuwd", zei Jolanda Jansen van Ahoy. Ook de regisseurs die het festival in beeld brengen zijn blij met de zaal. Hun voorbereiding begon vandaag. "De opening moet legendarisch worden."</p>
<p>Voor de beslissing van vandaag lagen er in Rotterdam en Maastricht - de andere kandidaat - al plannen op tafel, maar nu kunnen er knopen worden doorgehakt. Het Songfestival begint op 12 mei. Dat klinkt ver weg, maar voor de organisatie van zo'n grote show moet er veel gebeuren.</p>
<p>Het Eurovisie Songfestival hoort jaarlijks bij de best bekeken tv-programma's; naar verwachting kijken straks zo'n 200 miljoen mensen. "Dit wordt de allergrootste tv-show ooit in Nederland", zegt regisseur Marnix Kaart. "Dit wordt iets unieks, dit is heel bijzonder. Dat voel je aan alles."</p>
<p>Kaart brengt alles in beeld; samen met Marc Pos doet hij de regie. Pos richt zich op de structuur, het design en setontwerp van de showblokken tussen de 40 acts.</p>
<p>Beiden zijn blij dat de keuze vandaag op Rotterdam is gevallen. Vooral de zaal gaf daarbij de doorslag. "Daar lag persoonlijk mijn voorkeur", zegt Kaart. "Ik ken Ahoy goed, dus ik weet wat de mogelijkheden zijn. Vooral de hoogte van de zaal is fijn." De regisseurs mochten geen stem uitbrengen, "maar we hebben natuurlijk wel ons advies gegeven."</p>
<p>Check hieronder het moment van de ontknoping:</p>
<p>De mogelijkheden van Ahoy helpen mee bij het ontwerpen van de show. "De opening moet legendarisch worden", zegt Pos. "Ik denk nu ook al meteen aan de muziek."</p>
<p>Pos en Kaart hebben veel ervaring met grote shows in Nederland. "Maar dit is van een andere orde. Marnix zegt vaak: dit is een grote show, maar dan maal tien. Dat is wel spannend, maar we schrikken er niet van. We zijn er best rustig onder."</p>
<h2>Wonen in Ahoy</h2>
<p>De komende maanden zitten de twee in veel vergaderzalen en worden eerste keuzes gemaakt. Tot Kerst zijn er een paar besprekingen per week. Als mei dichterbij komt, wordt het steeds drukker. De laatste zeven weken wonen ze praktisch in Ahoy om alles te organiseren. Ze beginnen met een lege zaal en stand-ins voor de artiesten; de laatste anderhalve week zijn de Songfestival-deelnemers zelf aanwezig voor de repetities.</p>
<p>"We zijn volledig betrokken bij wat de landen bedenken", zegt Kaart. "De voorbereiding verschilt per land enorm. Zweden komt bijvoorbeeld met een volledig draaiboek en lichtplan naar ons toe. Andere landen hebben onze steun hard nodig."</p>
<p>Hoe de show precies aangekleed wordt, is in deze beginfase nog onduidelijk. Zo moet er onder meer nog een thema worden gekozen. "Ik wil in ieder geval dat je terugziet dat het in Nederland gemaakt is", zegt Pos over zijn uitgangspunt.</p>
<p>Verder is hij nu vooral blij, en opgetogen over de ongetwijfeld hectische maanden die voor de boeg liggen. "Als je in dit vak zit, is dit een droom die uitkomt."</p>
