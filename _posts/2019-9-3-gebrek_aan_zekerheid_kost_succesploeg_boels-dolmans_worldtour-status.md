---
layout: post
title: "Gebrek aan zekerheid kost succesploeg Boels-Dolmans WorldTour-status"
date: Tue, 03 Sep 2019 09:59:28 +0200
category: sport
externe_link: "https://nos.nl/l/2300137"
feature_image: "https://nos.nl/data/image/2019/09/03/574642/1008x567.jpg"
---

<p>De status van het internationale vrouwenwielrennen wordt de laatste jaren almaar groter. In 2016 voerde de internationale wielerunie UCI de WorldTour in voor het vrouwenpeloton. Een bundeling van de belangrijkste wedstrijden, net als bij de mannen.</p>
<p>Volgend jaar zet de UCI de volgende stap in de professionalisering door een onderscheid te maken tussen WorldTour-teams en pro-continentale ploegen, zoals ook het mannenwielrennen dat kent.</p>
<p>Maar uitgerekend de ploeg die de WorldTour de afgelopen drie jaar won en de wereldkampioenen van de laatste drie jaar onder contract heeft, komt vooralsnog niet in aanmerking voor een WorldTour-licentie.</p>
<h2>'Geen zekerheid voor lange tijd'</h2>
<p>Boels-Dolmans, de ploeg van Anna van der Breggen, Chantal Blaak en Amalie Dideriksen had op 1 september de aanvraag moeten indienen voor 2020, maar dat lukte niet. Hoe zit dat?</p>
<p>"Je moet zekerheid voor vier jaar hebben en die hebben wij niet. Dat is het struikelblok", legt Danny Stam, sportief directeur en ploegleider van de Nederlandse formatie, uit.</p>
<p>De UCI eist van de teams die in aanmerking willen komen voor een WorldTour-status, de garantie dat de sponsoren van de ploegen een handtekening hebben gezet tot en met 2023 onder de contracten.</p>
<p>Stam: "Onze sponsoren hebben zich in 2016 gecommitteerd voor vier jaar, dat contract loopt na 2020 af. Het is niet makkelijk om het budget voor de jaren erna gegarandeerd te krijgen. We zijn in gesprek, maar ik kan nog niet iets neerleggen waarmee ik nog vier jaar door kan."</p>
<p>Stam betreurt het dat de UCI zo'n hoge barrière heeft opgeworpen. "Het is jammer dat die regel er is, want het is nog vrij vroeg om je ergens aan te conformeren voor vier jaar."</p>
<p>"Wij hadden graag een WorldTour-ploeg willen worden. Voor de ontwikkeling van het vrouwenwielrennen en je status is het chiquer als je het wel bent. Maar de regelgeving is zoals die is."</p>
<h2>Nog niet voorbij</h2>
<p>Als de ploeg volgend jaar, wanneer het sponsorcontract afloopt, alsnog de garantie kan geven dat het tot en met 2023 financiële steun krijgt, kan het team nog steeds in aanmerking komen voor de WorldTour. "Als er een vervolg of opvolging komt staat de deur (naar de WorldTour, red.) open voor 2021, zoals dat voor elke ploeg geldt", aldus Stam.</p>
<p>Hoe jammer de ploegleider het missen van de WorldTour-status ook vindt, het heeft vooralsnog geen sportieve consequenties voor zijn ploeg. Het contract van de huidige sponsoren was immers al getekend en loopt volgend seizoen gewoon door. Dat de UCI aan andere formaties een nieuwe status toekent, doet daar niets aan af.</p>
<p>Boels-Dolmans moet er alleen wel voor zorgen dat het in de topvijf van de ploegenranglijst blijft om alle grote wedstrijden te kunnen blijven rijden.</p>
<p>Maar dat zal geen probleem worden, verwacht Stam. "We hebben er de rensters voor om ons te handhaven, ik zie dat niet in een keer wegvallen. We zijn immers al vier jaar de nummer één."</p>
<p>Na 2020 loopt het huidige contract dus af en zekerheid voor 2021 heeft Stam ook nog niet. "Momenteel maak ik me geen zorgen. Maar je moet op tijd beginnen om de zorgen voor te blijven."</p>
<p>"Wij hanteren de werkwijze die we altijd gehanteerd hebben. Daar komt de WorldTour tussendoor, maar ik maak me er geen zorgen over."</p>
