---
layout: post
title: "Groot onderzoek naar 'borstkankergen' biedt meer inzicht in overlevingskansen"
date: Mon, 29 Jul 2019 06:33:58 +0200
category: binnenland
externe_link: "http://feeds.nos.nl/~r/nosnieuwsbinnenland/~3/bLcbPpP1MX0/2295570"
feature_image: "https://nos.nl/data/image/2019/07/29/567004/1008x567.jpg"
---

<p>Een onderzoek van het Erasmus MC biedt meer inzicht in de overlevingskansen voor vrouwen met 'borstkankergenen' BRCA1 en BRCA2. Uit het onderzoek onder 3000 vrouwen met de genen, dat nog moet worden geverifieerd door andere onderzoeken, blijkt dat vrouwen met een BRCA1-mutatie een licht verhoogde overlevingskans hebben bij een preventieve borstamputatie.</p>
<p>In Nederland zijn er duizenden vrouwen met een van de twee beruchte genen BRCA1 en BRCA2. Zij lopen een sterk verhoogd risico op het krijgen van borstkanker. Jaarlijks laten ongeveer 100 tot 200 vrouwen hun borsten uit voorzorg amputeren.</p>
<p>Het onderzoek bevestigt voor het eerst een beeld dat al jaren bestaat, namelijk dat de overlevingskansen bij vrouwen met het BRCA2-gen minimaal worden beïnvloed door een preventieve borstamputatie. Onder de mutatiedragers in het onderzoek van het Erasmus MC was de overlevingskans 100 procent na een borstamputatie. Zonder amputatie, maar met regelmatige controle, was die 98 procent.</p>
<p>Bij die 98 procent gaat het om vrouwen bij wie nooit kanker zou worden geconstateerd én om vrouwen die met succes tegen kanker zijn of worden behandeld.</p>
<h2>Zorgen over borstkanker</h2>
<p>Volgens de Borstkankervereniging zijn die cijfers niet verrassend. Vrouwen die het BRCA2-gen dragen, horen al jaren van behandelaars dat de overlevingskansen niet veel verbeteren bij een preventieve borstamputatie. Toch kiezen veel vrouwen alsnog voor de operatie, omdat het zorgen en stress over borstkanker volledig wegneemt en ze zo niet ieder half jaar op controle hoeven.</p>
<p>Van de 268 vrouwen met de BRCA1-mutatie overleden er in de afgelopen tien jaar 20 aan borstkanker. Onder de vrouwen die beide borsten lieten amputeren, was de overlevingskans 99,7 procent. In de groep die geen amputatie onderging, ging het om 93 procent. "Maar ik ben erg benieuwd of die data wordt bevestigd in vergelijkbare onderzoeken", zegt een woordvoerder van de Borstkankervereniging.</p>
<p>Ook onderzoeker Anette Heemskerk-Gerritsen zegt in het NOS Radio 1 Journaal dat dit gaat om een eerste studie die op deze manier naar de BRCA1- en BRCA2-mutaties heeft gekeken. "Dit moet nog wel bevestigd worden in andere studies."</p>
<h2>Klap</h2>
<p>In het AD zeggen de wetenschappers dat het onderzoek een klap kan zijn voor honderden vrouwen die al een borstamputatie achter de rug hebben. Maar volgens onderzoeker Annette Heemskerk-Gerritsen kunnen de onderzoeksresultaten ook een opluchting zijn voor vrouwen met het BRCA2-gen die nog moeten beslissen of ze hun borsten laten weghalen.</p>
<p>"Je borsten laten verwijderen is voor elke vrouw heftig", zegt Heemskerk-Gerritsen in het AD. "Het doet iets met je zelfbeeld en seksualiteit."</p>
<p>Volgens de Borstkankervereniging is elke suggestie dat een borstamputatie onnodig is onjuist. De vereniging benadrukt dat een operatie ook veel onzekerheid wegneemt bij vrouwen omdat borstkanker ermee wordt uitgesloten. "We zeggen dit al jaren", zegt een woordvoerder over de overlevingskansen. "En alle artsen die erbij betrokken zijn ook. Er ontstaat nu echt paniek om niks."</p><img src="http://feeds.feedburner.com/~r/nosnieuwsbinnenland/~4/bLcbPpP1MX0" height="1" width="1" alt=""/>
