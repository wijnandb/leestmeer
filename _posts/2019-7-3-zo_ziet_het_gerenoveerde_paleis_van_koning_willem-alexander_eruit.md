---
layout: post
title: "Zo ziet het gerenoveerde paleis van koning Willem-Alexander eruit"
date: Wed, 03 Jul 2019 11:31:25 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/Elg2P9J1DJ4/2291755"
feature_image: "https://nos.nl/data/image/2019/07/03/560860/1008x567.jpg"
---

<p>De afgelopen drie jaar werkten gemiddeld 120 bouwvakkers per dag aan de renovatie van Paleis Huis ten Bosch. Hoewel koning Willem-Alexander en zijn gezin al sinds januari in het paleis wonen, is de renovatie nu pas klaar. Vandaag mocht de pers voor het eerst naar het resultaat kijken.</p>
<p>Verslaggever Kysia Hekster laat een paar opvallende zaken zien: </p>
<p>De kroonluchter in de entree is van Studio Drift en gemaakt van de vrucht van paardenbloemen. De pluizige bollen zijn met de hand geplukt en zijn zaadje per zaadje vastgeplakt aan ledverlichting.</p>
<p>Zowel aan de binnen- als de buitenkant van het paleis in Den Haag, dat in 1645 werd gebouwd, moest veel gebeuren. Zo zijn het dak en de bordestrap vervangen en de historische stucplafonds en de gevel zijn gerenoveerd. Ook is de tuin opnieuw ingericht. De renovatie heeft in totaal 63 miljoen euro gekost - veel meer dan aanvankelijk gedacht.</p>
<h2>Bordestrap op de schop</h2>
<p>Het is een bekend beeld wanneer een nieuw kabinet wordt gepresenteerd: de foto op het bordes van Huis ten Bosch. Dat gebeurde voor het eerst in 1971 toen koningin Juliana kabinet-Biesheuvel aan het volk presenteerde. De bordestrap, zoals we die nu kennen, werd rond 1735 aan het paleis toegevoegd.</p>
<p>De trap werd een aantal keer eerder gerenoveerd, maar was nu in zo'n slechte staat dat is besloten de trap volledig te vervangen.</p>
<p>Dan naar binnen: de Groene Salon. Toen koningin Beatrix in het paleis woonde, werd die voornamelijk gebruikt als ontvangstruimte. De Groene Salon is inmiddels omgedoopt tot dna-salon. Dat komt doordat het ritme van de tienduizenden baksteentjes die aan de muren hangen het dna van koning Willem-Alexander en koningin Máxima weerspiegelen.</p>
<p>Het 'portret in dna' van de koning hangt recht tegenover dat van de koningin, zoals dat eeuwenlang al gebruikelijk is bij portretten in paleizen. Aan de grote achterwand is het portret van de 'burger van de wereld' te zien. Dat moet het portret 'van ons allemaal' voorstellen. Ook dit is een zogenoemd dna-portret, dat vormen van bepaalde genen afbeeldt. Het gaat onder meer om het gen voor het gebruik van taal en de ontwikkeling van de groei van de hersenen.</p>
<h2>Privacygevoelig </h2>
<p>Volgens geneticus Fleur Vansenne zullen de portretten niet de hele dna-profielen van de koning en koningin bevatten. "Dat is natuurlijk heel privacygevoelig. Het zou kunnen dat hier voor standaardeigenschappen is gekozen, waaraan je bijvoorbeeld kunt zien wat voor kleur ogen iemand heeft of hoe lang iemand is."</p>
<p>Als je weet hoe je de kunstwerken moet lezen zou je aan die eigenschappen bijvoorbeeld kunnen zien welk portret van de koning is en welke van de koningin. Daarnaast bestaat het volledige dna van een mens volgens Vansenne uit miljarden stukjes. "Die krijg je nooit op een wand in een kamer. Het is vooral heel mooi kunstzinnig gedaan."</p>
<p>Check hier alvast wat foto's van de kamers in het paleis: </p>
<h2>'De Blauwe Salon vertelt verhalen'</h2>
<p>De kunstenaars die de Blauwe Salon mochten opknappen, willen dat de ruimte verhalen vertelt over Nederland, het paleis en het koningshuis. Dat hebben ze gedaan door wanden te maken waar objecten op te zien zijn die belangrijk zijn voor de koninklijke familie. Daarvoor zijn ze speciaal bij Willem-Alexander en Máxima geweest. "Zo kwamen we aan de schaatsen en de zilveren 'Hansje in de Kelder' (een soort drinkschaal)", zegt Liesbeth Abbenes.</p>
<p>Verder wilden ze iets wat belangrijk is voor de prinsessen, en dat is paardrijden geworden. Ook zijn rammelaars te zien die nog van prinses Beatrix waren geweest, oranje vaasjes, wiegjes en kinderstoeltjes. "De afgeworpen stropdas op de grond herinnert aan prins Claus en ter nagedachtenis aan prins Johan Friso hebben we een foto opgenomen van een brandend kaarsje, dat in Lech staat", zegt Maurice Scheltens.</p>
<p>Boven op het paleis is de koepel van de Oranjezaal te zien. Tijdens de restauratie werd houtrot gevonden. Omdat de Oranjezaal vol hangt met historische doeken, panelen en gewelfschilderingen uit de Gouden Eeuw moest de koepel gerepareerd worden, om te voorkomen dat de kunstwerken beschadigd zouden worden.</p>
<p>De vochtproblemen in de Oranjezaal ontstonden pas halverwege de vorige eeuw, door de centrale verwarming en bevochtiging door klimaatinstallaties. Voor die tijd heeft de houten koepel eeuwenlang de tijd doorstaan zonder schade. Huis ten Bosch was namelijk oorspronkelijk gebouwd als zomerpaleis.</p>
<p>De koepel is op een speciale manier geïsoleerd, door het aan de buitenkant met vier centimeter isolatiemateriaal te 'verdikken', op zo'n manier dat deze laag nauwelijks zichtbaar is. In de winter gaat de temperatuur in de zaal geleidelijk naar een temperatuur van 14 graden om vocht en condens zo veel mogelijk tegen te gaan.</p>
<p>Een aantal koninklijke paleizen kunnen worden bezocht, maar Paleis Huis ten Bosch is niet opengesteld voor het publiek. Alleen de pers kreeg een uitnodiging om het paleis te zien na de renovatie.</p><img src="http://feeds.feedburner.com/~r/nosnieuwskoningshuis/~4/Elg2P9J1DJ4" height="1" width="1" alt=""/>
