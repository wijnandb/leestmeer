---
layout: post
title: "Nog twee lichamen in zaak kruisboogdoden"
date: Mon, 13 May 2019 15:19:11 +0200
categories: 
- entertainment 
- opinie 
externe_link: "https://www.telegraaf.nl/nieuws/3579317/nog-twee-lichamen-in-zaak-kruisboogdoden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b2530e6e-7581-11e9-85b5-0217670beecd.jpg"
---

<p class="intro">In de mysterieuze zaak rond de drie kruisboogdoden in het Duitse Passau zijn nog eens twee lichamen gevonden. De dode vrouwen werden aangetroffen in het appartement van een van de drie Passau-slachtoffers, in Wittingen in Nedersaksen, zei een woordvoerder van het parket van Passau maandag.</p> <p>Afgelopen weekend vonden medewerkers van een pension in Passau drie doden met pijlen in hun lichaam. Het lichaam van een 30-jarige vrouw lag in een plas bloed op de vloer van een driepersoonskamer. Op een bed ernaast lagen een andere dode vrouw (33) en een dode man (53) hand in hand. Allen waren gedood door kruisboogpijlen.</p><p>De politie vond in de kamer drie kruisbogen, twee op het bed, één nog in een tas. De 33-jarige vrouw kwam evenals de man uit Rijnland-Palts. Het drietal was vrijdag in het pension aangekomen. Hun onderlinge relatie is onduidelijk.</p><p>Wat zich precies heeft afgespeeld in de kamer is nog onduidelijk. De politie gaat er vooralsnog van uit dat de dader in Passau zelfmoord heeft gepleegd na het doden van zijn of haar kamergenoten.</p>
