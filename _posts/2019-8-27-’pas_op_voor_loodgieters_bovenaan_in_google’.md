---
layout: post
title: "’Pas op voor loodgieters bovenaan in Google’"
date: Tue, 27 Aug 2019 15:32:00 +0200
categories: 
- financieel 
- geld 
externe_link: "https://www.telegraaf.nl/financieel/666709806/pas-op-voor-loodgieters-bovenaan-in-google"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b15c752e-c8db-11e9-b0f3-0218eaf05005.jpg"
---

<p class="intro">Als je in nood op Google zoekt naar een loodgieter, wees dan erg voorzichtig met bedrijven die bovenaan in de zoekresultaten verschijnen. Vaak gaat het om louche bemiddelaars, concludeert De Consumentenbond.</p> <p>Die bemiddelaar rekent vaak enorme bemiddelingskosten, die de loodgieter dan doorschuift naar de klant. Ook zwijgen loodgieters vaak vooraf over de kosten die aan hun hulp verbonden zijn. Na afloop moeten klanten dan soms exorbitante bedragen betalen voor simpele klusjes, zoals een riool of gootsteen ontstoppen.</p><p>Zo klaagde een gedupeerde bij de Consumentenbond dat een loodgieter na drie kwartier werk €648 rekende voor het ontstoppen van een wc. „Je hebt er geen verstand van, je staat in de troep, stank en het water, dus ik ging akkoord en zette mijn handtekening”, vertelt de klant in de Consumentengids. Het hele onderzoek naar malafide loodgieters is te lezen in de consumentengids van september.</p><p>Oplichting</p><p>De Consumentenbond zegt veel meldingen te ontvangen over gebrekkige communicatie, schimmigheid vooraf over tarieven en ronduit oplichting door loodgieters. De meeste klachten gaan over de bedrijven Ontstoppings-service24, H.Wander, Ontstoppings R-ss, O.24/7, Erkende-loodgieter en De-Jong-Ontstopping. Deze handige bemiddelaars zijn niet altijd herkenbaar een landelijk 085-nummer. Er zijn er ook die met regionale netnummers werken.</p><p>Klagers melden dat zij honderden euro’s moeten betalen voor eenvoudig werk. Zo moest een gedupeerde €1426 euro voor een verstopte gootsteen. De loodgieter was 20 minuten bezig geweest, zonder het probleem te verhelpen.</p><p>Toiletpot</p><p>De Consumentenbond deed zelf een steekproef onder vier loodgieters door een toiletpot onklaar te maken met een flinke prop toiletpapier. De eerste drie firma’s rekenden €148 tot €175 voor het klusje van 15 minuten. „Best prijzig, maar het kan erger”, stelt de bond vast. Het vierde bedrijf rekende op een feestdag €893. Ook werd door twee man het hele toilet - onnodig - gedemonteerd en beschadigd teruggeplaatst.</p><p>Consumenten doen er goed aan alleen in zee te gaan met loodgieters die vooraf een prijs opgeven. Volgens de Consumentenbond vermelden veel bedrijven online geen tarieven. Een rondgang langs zeventig loodgieters toonde aan dat de helft ook telefonisch geen tariefinformatie geeft. Loodgieters die aangesloten zijn bij de brancheorganisatie Techniek Nederland scoorden beter.</p>
