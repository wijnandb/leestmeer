---
layout: post
title: "Stokoude rekenmachine onder de hamer"
date: Fri, 07 Jun 2019 09:40:57 +0200
categories: 
- entertainment 
- opinie 
externe_link: "https://www.telegraaf.nl/nieuws/540636573/stokoude-rekenmachine-onder-de-hamer"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6a07b9ca-88fa-11e9-aa9d-0255c322e81b.jpg"
---

<p class="intro">Het is niet bepaald een modelletje dat je gemakkelijk meebrengt naar de wiskundeles, maar dit 130 jaar oude exemplaar kan met recht een reken’machine’ genoemd worden. De volledig mechanische calculator gaat onder de hamer bij het Brusselse veilinghuis Arenberg Auctions.</p> <p>De zogenaamde arithmometer waarvan er maar 5.500 geproduceerd werden, komt uit de collectie van een privéverzamelaar en dook onlangs op. De rekenmachine uit 1886 is 60 centimeter lang, 18 centimeter hoog en 6 centimeter breed, meldt Nieuwsblad.</p><p>„Dit is de eerste succesvolle mechanische rekenmachine die kon optellen, aftrekken, vermenigvuldigen en zelfs delen. Het originele ontwerp dateert al uit 1821, maar uitvinder Charles Xavier Thomas de Colmar spendeerde maar liefst dertig jaar om het ontwerp te perfectioneren”, zegt Henri Godts van Arenberg Auctions. Het apparaat kan via een systeem van hendels, cilinders en tandwielen berekeningen maken tot zestien cijfers.</p><p>Het veilinghuis rekent op een opbrengst van tussen de 1.000 en 1.500 euro. Het mechanische rekenapparaat gaat met meer dan 1.200 andere items onder de hamer op de veiling op 14 en 15 juni.</p><p>Een van de duurste items van de veiling is een bijna 400 jaar oude atlas van de Zuid-Nederlandse cartograaf Petrus Kaerius met binnenin een „Leo Belgicus”-kaart van de zeventien Provinciën van de Noordelijke en Zuidelijke Nederlanden. Zo’n kaart beeldt de Nederlanden af in de vorm van een leeuw.</p><p>De atlas zou 25.000 tot 30.000 euro waard zijn. Ook twee atlassen van Ortelius uit de 16e eeuw, met hogere cataloguswaarde, worden verkocht aan de hoogste bieder.</p>
