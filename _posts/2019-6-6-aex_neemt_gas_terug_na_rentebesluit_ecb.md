---
layout: post
title: "AEX neemt gas terug na rentebesluit ECB"
date: Thu, 06 Jun 2019 14:00:00 +0200
categories: 
- entertainment 
- opinie 
externe_link: "https://www.telegraaf.nl/financieel/1353074453/aex-neemt-gas-terug-na-rentebesluit-ecb"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1db6e06a-8854-11e9-a8f6-02c309bc01c1.jpg"
---

<p class="intro">De Amsterdamse beurs heeft donderdagmiddag de wind in de rug. Beleggers nemen echter wat gas terug na het rentesluit van de ECB. Op het Damrak zijn vooral speciaalchemieconcern DSM en technologiebedrijf TKH in trek.</p> <p>Rond 14.00 uur noteerde de AEX-index 0,5% hoger op 546,5 punten. De AMX ging 0,5% vooruit naar 748,1 punten.</p><p>De beurzen in Frankfurt (+0,7%), Londen (+0,7%) en Parijs (+0,4%) zaten eveneens in de lift. „Het perspectief op een renteverlaging in de VS drijft de beurzen omhoog”, zei vermogensstrateeg Richard Abma (OHV).</p><p>De ECB kondigde vanmiddag aan de belangrijkste rentetarieven in ieder geval tot de eeerste helft van 2020 ongemoeid te laten. De centrale bank liet de beleidsrente vandaag onveranderd op 0%. Het belangrijkste nieuws dat de ECB bekendmaakte, ging over de nieuwe ronde aan bankensteun, de zogeheten TLTRO’s. Banken kunnen vanaf september in Frankfurt aankloppen voor goedkope leningen.</p><p>De Amerikaanse beurzen openen vanmiddag naar verwachting ruim 0,3% hoger. President Donald Trump voerde vandaag de druk op China op om tot een handelsdeal met de VS te komen.</p><p>In de bijna geheel groengekleurde AEX was DSM de grootste stijger met een plus van 1,5% op €103,70. Het speciaalchemieconcern naderde daarmee de recordkoers van €105,30 die vorige maand werd bereikt. Supermarktconcern Ahold Delhaize (+1,1%) lag er eveneens positief bij.</p><p>Bankconcern ING werd 1,1% hoger gezet. De Duitse overheid peilt de mogelijkheid van een fusie tussen ING en Commerzbank. Volgens beleidsmakers in Berlijn zouden de twee banken samen een Europees zwaargewicht kunnen vormen, meldt persbureau Bloomberg. Zakenbank JPMorgan heeft het advies voor het aandeel ING trouwens verhoogd van ’houden’ naar ’overwogen’ met een koersdoel van €12,50.</p><p>Vastgoedfonds Unibail (-1,3%) was bij de hoofdfondsen de grootste daler. Dat was in lijn met het negatieve sentiment rond de Duitse vastgoedsector. Zorgtechnologieconcern Philips zakte 0,2%.</p><p>In de AMX werd technologieconcern TKH 4,4% meer waard. De exacte reden van deze koerssprong was onduidelijk. Mogelijk liepen beleggers vooruit op de analistendag die de onderneming uit Haaksbergen aanstaande woensdag houdt. Bij de kleinere fondsen waren de branchegenoten Kendrion (+2,1%) en Nedap (+2,8%) eveneens in trek.</p><p>WDP ging 0,1% vooruit. Het logistiek vastgoedfonds en VIB Vermögen kondigden aan hun logistieke vastgoedportefeuilles in Duitsland uit te breiden. Bij de middelgrote fondsen was chiptoeleverancier Besi (-0,7%) de grootste daler.</p><p>De lokaal genoteerde beurzenuitbater Euronext daalde 0,1%. De twee grootste aandeelhouders van Oslo Børs hebben het overnamebod van Euronext op zijn Noorse branchegenoot geaccepteerd. De twee partijen, DNB en KLP, zijn samen goed voor een belang van bijna 30% in de beurs van Oslo.</p><p>Meer financieel nieuws via mail? Schrijf je hier in voor onze nieuwsbrief!</p>
