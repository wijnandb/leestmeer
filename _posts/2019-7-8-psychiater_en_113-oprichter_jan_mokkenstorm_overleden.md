---
layout: post
title: "Psychiater en 113-oprichter Jan Mokkenstorm overleden"
date: Mon, 08 Jul 2019 18:15:55 +0200
category: nieuws
externe_link: "https://nos.nl/l/2292630"
feature_image: "https://nos.nl/data/image/2019/07/08/562107/1008x567.jpg"
---

<p>Psychiater Jan Mokkenstorm, de oprichter van 113 Zelfmoordpreventie, is op 57-jarige leeftijd overleden. Mokkenstorm richtte in 2009 de zelfmoordpreventielijn 113 op om het taboe op zelfmoord en zelfmoordgedachten op te heffen. Mokkenstorm was al een jaar ernstig ziek; hij had alvleesklierkanker.</p>
<p>Op de site van 113 Zelfmoordpreventie staat dat Mokkenstorm suïcidepreventie in Nederland op de kaart zette en dat het zijn persoonlijke missie was dat niemand eenzaam of radeloos sterft door zelfmoord.</p>
<p>Naast zijn werk als directeur van 113 werkte Mokkenstorm als waarnemend geneesheer-directeur en onderzoeker bij GGZinGeest. In 2014 werd hij door Vrij Nederland uitgeroepen tot Radicale Vernieuwer. Ook kreeg hij de Ivonne van de Ven-prijs voor zijn werk op het gebied van suïcidepreventie. In 2018 werd Mokkenstorm geridderd in de Orde van de Nederlandse Leeuw.</p>
<p>113 Zelfmoordpreventie zegt de missie van Mokkenstorm onverminderd voort te zetten.</p>
