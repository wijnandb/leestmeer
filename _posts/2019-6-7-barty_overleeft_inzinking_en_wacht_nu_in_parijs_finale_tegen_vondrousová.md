---
layout: post
title: "Barty overleeft inzinking en wacht nu in Parijs finale tegen Vondrousová"
date: Fri, 07 Jun 2019 13:52:37 +0200
category: sport
externe_link: "https://nos.nl/l/2287999"
feature_image: "https://nos.nl/data/image/2019/06/07/555221/1008x567.jpg"
---

<p>Ashleigh Barty en Markéta Vondrousová strijden zaterdag op Roland Garros om de titel in het vrouwentoernooi. Beiden stonden nooit eerder in de finale van een grandslamtoernooi.</p>
<p>De Australische Barty maakte met 6-7 (2), 6-3, 6-3 een einde aan het sprookje van de 17-jarige Amerikaanse Amanda Anisimova, die in de kwartfinales titelhoudster Simona Halep had verrast.</p>
<p>Vondrousová won met 7-5, 7-6 (2) van de Britse Johanna Konta, die op beslissende momenten niet doordrukte.</p>
<h2>Geen schim</h2>
<p>De eerste set tussen Anisimova en Barty was er een met twee gezichten. In de eerste vijf games was Anisimova geen schim van de onbevangen spelende bedwingster van Halep. Daarna was haar agressieve spel terug, bewoog ze sneller en nam ze de ballen eerder.</p>
<p>Het gevolg was dat Anisimova een achterstand van 0-5, 15-40 omboog in een 6-5 voorsprong. Ook in de tiebreak kwam Anisimova terug van een achterstand: nu pakte ze vanaf 2-4 vijf punten. In de tweede set gingen zelfs de eerste twaalf punten naar de Amerikaanse.</p>
<p>Zowel in de tweede als in de derde set maakte Barty echter op haar beurt een achterstand ongedaan. Ze had nog even moeite de partij uit te serveren, maar op het zesde matchpoint was het raak.</p>
<p>Door haar zege in de halve finales nam Barty op de virtuele wereldranglijst de derde plaats over van Kiki Bertens. Wint ze het toernooi, dan stijgt ze naar de tweede plaats.</p>
<p>Barty reikte een keer op een grand slam, bij de Australian Open van dit jaar, tot de kwartfinales. Haar Tsjechische opponente in de finale, de nummer 38 van de wereld, stond vorig jaar in de achtste finales van de US Open.</p>
<p>Konta had tegen Vondrousová in beide sets de winst voor het grijpen. Ze liet op 5-3 op de opslag van de Tsjechische vier setpoints onbenut, waarna ze het op eigen service evenmin afmaakte. Vervolgens verzuimde de Britse om op 5-4 de tweede set uit te serveren.</p>
<h2>'Oneerlijk en onfatsoenlijk'</h2>
<p>De twee halve finales in het vrouwentoernooi werden niet op het centrecourt gespeeld, tot groot ongenoegen van de WTA, de overkoepelende organisatie van het vrouwentennis. Omdat het de afgelopen dagen veel heeft geregend in Parijs, werd het speelschema omgegooid.</p>
<p>"Oneerlijk en onfatsoenlijk'', noemde WTA-baas Steve Simon de verplaatsing van de twee partijen naar de minder belangrijke stadions Suzanne Lenglen en Simonne Mathieu.</p>
<p>Het centrecourt Philippe Chatrier is vandaag gereserveerd voor de mannen. Rafael Nadal versus Roger Federer en vervolgens Novak Djokovic tegen Dominic Thiem staan op het programma in het grootste stadion.</p>
