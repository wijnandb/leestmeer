---
layout: post
title: "Rusland laat omstreden zaak tegen onderzoeksjournalist Goloenov vallen"
date: Tue, 11 Jun 2019 17:28:15 +0200
category: nieuws
externe_link: "https://nos.nl/l/2288608"
feature_image: "https://nos.nl/data/image/2019/06/11/556134/1008x567.jpg"
---

<p>Russische autoriteiten hebben de zaak tegen onderzoeksjournalist Ivan Goloenov laten vallen. Volgens minister van Binnenlandse Zaken Kolokoltsev vervallen alle aanklachten tegen Goloenov, die was aangeklaagd voor drugshandel, vanwege een gebrek aan bewijs.</p>
<p>Kolokoltsev maakte verder bekend dat enkele politieagenten die betrokken zijn bij de zaak voorlopig zijn geschorst; er is een onderzoek ingesteld naar hun handelen. "Ook dat is een zeldzaamheid", schrijft correspondent David Jan Godfroid daarover op Twitter.</p>
<p>De minister zei bovendien dat hij president Poetin zal vragen hogergeplaatste politiemensen weg te sturen. "Ik geloof dat de rechten van alle burgers, ongeacht hun beroep, beschermd moeten worden", zei hij in een verklaring. </p>
<p>Goloenov werd vorige week donderdag gearresteerd en aangeklaagd op verdenking van drugshandel. In zijn rugzak zou de partydrug mephedrone zijn aangetroffen en in zijn huis zouden later nog meer drugs zijn gevonden. </p>
<p>Zaterdag werd Goloenov onder huisarrest geplaatst zodat hij zijn rechtszaak in relatieve vrijheid kon afwachten. Ook dat huisarrest wordt nu opgeheven. </p>
<h2>Protest</h2>
<p>De arrestatie van Goloenov, die als journalist corruptie bij de Russische overheid aan de kaak stelt, maakte wat los in Rusland. 25.000 mensen werden lid van een Facebookgroep waarin het plan werd gesmeed voor een protestmars morgen tegen Goloenovs arrestatie.</p>
<p>Ook enkele Russische kranten schaarden zich met de tekst "Ik ben/wij zijn Ivan Goloenov" achter Goloenov. "Ik heb dit nog niet eerder meegemaakt", zei correspondent Godfroid daarover. </p>
