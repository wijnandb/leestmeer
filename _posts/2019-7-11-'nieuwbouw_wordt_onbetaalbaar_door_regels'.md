---
layout: post
title: "'Nieuwbouw wordt onbetaalbaar door regels'"
date: Thu, 11 Jul 2019 10:07:17 +0200
category: nieuws
externe_link: "https://nos.nl/l/2292995"
feature_image: "https://nos.nl/data/image/2019/07/11/562666/1008x567.jpg"
---

<p>De prijzen van nieuwbouwwoningen schieten verder omhoog. Een nieuwe woning kost gemiddeld 387.000 euro, dat is 17 procent meer dan een jaar geleden. Al jarenlang stijgen de prijzen van nieuwe woningen harder dan de prijzen van bestaande woningen.</p>
<p>De cijfers komen van makelaarsvereniging NVM, die zich zorgen maakt. "We zien een probleem bij de nieuwbouw. De prijzen daarvan gaan door diverse oorzaken door het plafond", zegt NVM-voorzitter Ger Jaarsma. Inmiddels betalen mensen gemiddeld 80.000 euro meer voor een nieuwbouwwoning dan voor een vergelijkbare bestaande woning.</p>
<p>Er worden mede door die hogere prijzen volgens de makelaars steeds minder nieuwbouwhuizen verkocht, 13 procent minder dan een jaar geleden. De verkoopcijfers van de nieuwbouwwoningen zijn opvallend omdat het met de bestaande woningen juist wel beter gaat. Voor het eerst in 2 jaar zijn er weer meer woningen verkocht.</p>
<h2>Gasloos bouwen</h2>
<p>De NVM noemt verschillende redenen voor de prijsstijging van nieuwbouwwoningen, zoals de hoge grondprijs en hogere bouwkosten. Een andere factor is het beleid van regionale overheden. Milieumaatregelen zoals het gasloos bouwen en andere lokale regels zouden de prijs opdrijven. "Het stapelen van overheidsbeleid werkt prijsopdrijvend en daarmee averechts voor de woningmarkt", waarschuwt Jaarsma.</p>
<p>Ook projectontwikkelaars waarschuwen dat er een overschot aan relatief dure nieuwbouwwoningen kan ontstaan. Zij vrezen dat huizen die nu gebouwd worden straks niet meer verkocht kunnen worden.</p>
