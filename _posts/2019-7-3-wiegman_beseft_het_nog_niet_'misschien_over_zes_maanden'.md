---
layout: post
title: "Wiegman beseft het nog niet: 'Misschien over zes maanden'"
date: Thu, 04 Jul 2019 00:37:15 +0200
category: sport
externe_link: "https://nos.nl/l/2291897"
feature_image: "https://nos.nl/data/image/2019/07/04/561018/1008x567.jpg"
---

<p>"Ongelooflijk", zei bondscoach Sarina Wegman in een eerste reactie na het bereiken van de WK-finale, de eerste voor Nederland in de geschiedenis. Ze besefte het nog niet helemaal. "Misschien over zes maanden..."</p>
<p>Hopelijk komt het besef al iets eerder, want zondag wacht de finale om de wereldtitel tegen titelverdediger de Verenigde Staten. "Ja, ik weet het, dan zullen we er echt wel weer staan. Maar nu gaan we even feesten en daarna heel hard uitrusten."</p>
<p>Wiegman weet inmiddels dat haar team tot alles in staat is. "Het is een vechtmachine. Er zit een enorme drive in dit team."</p>
<p>Even later in de studio bij verslaggever Jeroen Stekelenburg noemde Wiegman ook een andere kracht van het team. "We maken elkaars fouten goed. Vandaag was Sari (van Veenendaal, red.) heel goed aan het keepen en wordt zij belangrijk. Fijn dat het steeds wordt verdeeld."</p>
<h2>'Precies op tijd terug'</h2>
<p>"Toen wij het EK wonnen was het al onwerkelijk", aldus Wiegman. "Het team heeft enorme stappen gemaakt. Ook richting het WK hadden we zoiets van: alles is mogelijk. Al is de kans klein, we gaan ervoor. Ook in de finale. Het kan zeker."</p>
<p>Wiegman legde ook nog even uit waarom ze nog voor het einde van de verlenging naar binnen liep. "Ik drink tijdens de wedstrijd veel en dan moet je ook veel naar de WC. Maar ik was precies op tijd weer terug."</p>
<p>Kijk hieronder de samenvatting van de halve finale Nederland-Zweden</p>
