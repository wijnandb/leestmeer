---
layout: post
title: "Motoragent aangereden in chaotische slotfase ZLM Tour, zege Jansen"
date: Sat, 22 Jun 2019 17:09:10 +0200
categories: 
- sport 
- wielrennen 
externe_link: "https://nos.nl/l/2290188"
feature_image: "https://nos.nl/data/image/2019/06/22/558469/1008x567.jpg"
---

<p>Chaos troef in de slotfase van de derde etappe van de ZLM Tour. De rit werd ingekort, Jumbo-Visma profiteerde en de Noor Amund Grøndahl Jansen boekte zijn eerste profzege.</p>
<p>Dat de rit werd ingekort, kwam de organisatie aanvankelijk op veel kritiek te staan. De renners werden pas twee kilometer voor de nieuwe finish op de hoogte gebracht. Wielerploeg Wanty sprak er schande van; de formatie had drie renners in de achtervolgende groep en die was nu kansloos om nog terug te keren.</p>
<p>De verklaring van de organisatie luidde in eerste instantie: "De wedstrijd zou niet meer te beveiligen zijn door de politie vanwege auto's op het parcours." Even later kwamen meer details naar buiten: er had een aanrijding plaats tussen een motoragent en een auto die op het parcours verscheen.</p>
<p>"Het gebeurde vlak voor ons", zegt koersdirecteur Jean-Paul van Poppel achteraf in een verklaring tegen Wielerflits. "Een auto op het parcours maakte aanstalten om vaart te minderen. Op het moment dat de politie-agent wilde passeren, draaide die auto een privé-terrein op. De politie-agent kon geen kant meer op. Hij is afgevoerd naar het ziekenhuis met vermoedelijk iets aan zijn hand."</p>
<h2>Vierde zege Jumbo</h2>
<p>Het veranderde niets aan de uitslag: Jansen sleepte alweer de vierde ritzege voor Jumbo-Visma binnen. Jos van Emden was op woensdag al de beste in de proloog, terwijl Dylan Groenewegen op donderdag en vrijdag de beste sprinter bleek.</p>
<p>Ondertussen stevent Mike Teunissen, ook Jumbo-Visma, op de eindzege af. Hij sprokkelde vrijdag genoeg bonificatieseconden om de leiderstrui op te eisen en breidde zijn voorsprong zaterdag nog eens uit. Jansen is de nieuwe nummer twee op vijftien seconden. Zondag is de laatste etappe, een vlakke etappe over 170 kilometer van Eindhoven naar Tilburg.</p>
<p>Bekijk hieronder een reportage die verslaggever Tom Lagerberg in april maakte over motoragenten in wielerkoersen</p>
