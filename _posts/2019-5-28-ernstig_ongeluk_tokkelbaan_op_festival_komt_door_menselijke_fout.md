---
layout: post
title: "Ernstig ongeluk tokkelbaan op festival komt door menselijke fout"
date: Tue, 28 May 2019 14:27:25 +0200
category: nieuws
externe_link: "https://nos.nl/l/2286682"
feature_image: "https://nos.nl/data/image/2019/05/28/553133/1008x567.jpg"
---

<p>Het ongeluk waarbij een vrouw zaterdag vanuit een tokkelbaan meters naar beneden viel, is het gevolg van een menselijke fout. Het incident vond plaats op een festival in Breda.</p>
<p>De vrouw was met een zekering vastgemaakt aan de kabel van de tokkelbaan. Meteen toen ze het platform verliet, schoot die zekering los en viel ze meters naar beneden. Het slachtoffer werd met spoed naar het ziekenhuis gebracht en wordt dinsdag geopereerd.</p>
<p>Over de aard van de verwondingen is niets bekendgemaakt uit respect voor het slachtoffer. Volgens het verantwoordelijke bedrijf was het slachtoffer wel aanspreekbaar na de val.</p>
<h2>Zekeringsfout</h2>
<p>Uit het filmpje dat op internet verscheen, blijkt volgens de organisatie dat een van de instructeurs een fout heeft gemaakt bij het zekeren. "We betreuren het ongeval ten zeerste en het heeft ook een behoorlijke impact op onze mensen", zegt een woordvoerder van het bedrijf tegen Omroep Brabant.</p>
<p>Let op: de volgende beelden kunnen als schokkend ervaren worden. </p>
<p>De inspectiedienst NVWA kwam zaterdag naar het festivalterrein en doet onderzoek naar het ongeval. De organisatie van het festival wil niks over het incident kwijt. Ze laten in een reactie weten te hopen op een spoedig herstel voor de vrouw. "Onze steun gaat uit naar het slachtoffer en andere betrokkenen."</p>
