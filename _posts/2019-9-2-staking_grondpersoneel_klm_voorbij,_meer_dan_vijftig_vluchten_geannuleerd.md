---
layout: post
title: "Staking grondpersoneel KLM voorbij, meer dan vijftig vluchten geannuleerd"
date: Mon, 02 Sep 2019 07:57:27 +0200
categories: 
- financieel 
- economie 
externe_link: "https://nos.nl/l/2299973"
feature_image: "https://nos.nl/data/image/2019/09/02/574356/1008x567.jpg"
---

<p>Het grondpersoneel van KLM op Schiphol heeft actiegevoerd voor een nieuwe cao. Het werk werd tussen 08.00 en 10.00 uur vanochtend stilgelegd. KLM heeft tot nu toe 28 vertrekkende vluchten geannuleerd en ook 28 aankomende vluchten, in totaal dus 56. De actie leidde op de luchthaven ook tot vertragingen en wachttijden bij de bagageband.</p>
<p>Vakbond FNV wil onder meer een loonsverhoging van vier procent per jaar, een minder flexibel rooster en meer mensen in vaste dienst. De KLM wil hier niet in meegaan en de onderhandelingen zijn vastgelopen.</p>
<p>Waarom het personeel precies staakt, zie je in deze video:</p>
<p>KLM had gisteren uit voorzorg al elf Europese retourvluchten geschrapt. De vertraging bij intercontinentale vluchten was soms twee uur en mensen die net waren geland moesten soms lang wachten op hun bagage.</p>
<p>Onder het grondpersoneel van KLM vallen onder anderen de medewerkers van de bagagekelder, de sleep- en tankdienst, platformmedewerkers en onderhoudsmedewerkers. Volgens de FNV hebben zo'n vijfhonderd medewerkers gehoor gegeven aan de oproep om het werk tijdelijk stil te leggen.</p>
<p>De bond zegt dat meer dan de helft van de ingeroosterde medewerkers meedeed aan de staking. Van het vaste personeel ging het om zo'n driekwart. Van de uitzendkrachten hebben de meesten wel gewerkt, aldus de bond.</p>
<h2>Meer acties</h2>
<p>Volgens de FNV hebben verdere gesprekken geen zin omdat de KLM geen voorstellen wil doen. "Wij willen gewoon dat er boter bij de vis wordt gedaan en dat ze met een veel beter cao-aanbod komen", zegt Joost van Doesburg, campagneleider van de FNV. Hij sluit niet uit dat er later deze week meer acties komen.</p>
<p>De KLM zei eerder al dat de actie onnodig is. Volgens de luchtvaartmaatschappij kost het eisenpakket van de vakbond 100 miljoen euro per jaar en is dat niet haalbaar. Van Doesburg zegt dat dit bedrag niet klopt. "Volgens mij is het veel minder. Het is wel zo dat het grondpersoneel met het salaris dat ze in de afgelopen jaren hebben ingeleverd heeft bijgedragen aan het huidige succes van KLM. Daar mogen ze nu ook van mee profiteren."</p>
