---
layout: post
title: "Wereldberoemde Libanese zangeres Elissa stopt, noemt muziekwereld 'maffia'"
date: Tue, 20 Aug 2019 08:10:51 +0200
category: cultuur
externe_link: "https://nos.nl/l/2298232"
feature_image: "https://nos.nl/data/image/2019/08/20/571324/1008x567.jpg"
---

<p>De Libanese zangeres Elissa, een van de grootste artiesten van het Midden-Oosten, stopt met haar muziekcarrière. "Ik kan niet meer werken in een omgeving die je kan vergelijken met de maffiawereld", schrijft de 46-jarige zangeres op sociale media.</p>
<p>Het is onduidelijk waarom Elissa die vergelijking maakt. Wel klaagde de zangeres vorig jaar over haar platenlabel, nadat meerdere nummers van een streamingplatform werden verwijderd.</p>
<p>Elissa maakt nog één album. "Het valt me zwaar, maar ik ben ook heel erg overtuigd", is te lezen op Twitter:</p>
<p>Elissa, wier echte naam Elissar Khoury is, heeft miljoenen platen verkocht en is daarmee een van best verkopende Arabische artiesten in het Midden-Oosten. De afgelopen jaren maakte ze elf albums en won ze meerdere awards voor haar muziek. Ook was ze een van de juryleden in The Voice Arab.</p>
<p>Ze bereikt een enorm publiek met haar muziek en heeft tientallen miljoenen volgers op sociale media. "In het Midden-Oosten zingt iedereen haar liedjes mee", zegt Nizar el Assal, online manager bij FunX en eigenaar van de website Arabsounds. Hij vindt het jammer dat Elissa stopt. "Ik ken haar al 20 jaar, ben met haar opgegroeid. Het is een stukje nostalgie eigenlijk."</p>
<p>Ook in Nederland heeft Elissa fans. "In Nederland kennen de meeste Arabische mensen haar wel, maar dat betekent niet dat ze haar muziek ook leuk vinden", zegt el Assal. Vooral Nederlandse Libanezen, Syriërs, Irakezen, Marokkanen en Egyptenaren luisteren naar haar muziek, gaat hij verder. "In Oost-Nederland, waar veel mensen uit Syrië ook wonen, heeft ze in 2011 een concert gegeven."</p>
<p>Luister hier een van haar nieuwste nummers, uit april 2019:</p>
<p>Voor haar muziekcarrière studeerde Elissa politieke wetenschappen aan de Libanese Universiteit. Politiek bleef een belangrijk onderwerp in haar nummers, en daarnaast besprak ze ook meerdere taboes in haar muziek. Ze zong over geweld tegen vrouwen, maar ook over haar strijd tegen borstkanker. Voor die clip, die een jaar geleden uitkwam, ontving ze veel lof.</p>
<p>Met het nummer Ila Kol Elli Bihebbouni bracht de Libanese zangeres voor het eerst naar buiten dat ze leed aan borstkanker. In de bijbehorende clip vertelt ze over haar behandeling. "Ik ga naar het ziekenhuis, en dan weer de studio in. Dan weer naar het ziekenhuis, twee uur rust en weer de muziekstudio in", zingt ze.</p>
<p>Aan het einde van de video is te zien dat ze is genezen van de kanker. Veel bekende Arabische artiesten, zoals Mohamed Hamaki en Nancy Ajram, reageerden op het nummer. De clip is inmiddels meer dan 20 miljoen keer bekeken.</p>
