---
layout: post
title: "Prins William: mannen moeten meer praten over hun emoties"
date: Mon, 20 May 2019 12:23:14 +0200
category: nieuws
externe_link: "https://nos.nl/l/2285522"
feature_image: "https://nos.nl/data/image/2019/05/20/551341/1008x567.jpg"
---

<p>De Britse prins William vindt dat mannen openlijker moeten praten over hun emoties en zich kwetsbaarder moeten opstellen. Volgens hem is het gesprek aangaan over emotionele pijn erg belangrijk om mentale problemen op te kunnen lossen. Volgens hem moeten vooral mannen leren dat praten over emoties niet een teken van zwakte is, maar juist van kracht.</p>
<p>Die boodschap geeft hij in de BBC-documentaire A Royal Team Talk: Tackling Mental Health, waarin hij met de Engelse bondscoach Gareth Southgate en voetballers Thierry Henry, Danny Rose, Peter Crouch en Jermaine Jenas over emotionele problemen praat. De uitzending stond gisteravond in het teken van de Mental Health Awareness Week. Veel jonge mannen in Groot-BrittanniÃ« worstelen met een depressie en het zelfdodingscijfer is hoog.</p>
<p>William staat in de documentaire stil bij een aantal moeilijke momenten in zijn leven. Zo vertelt hij over de dood van zijn moeder, prinses Diana. Hij was vijftien jaar toen zij verongelukte. "Als je als jongere, maar ook later, een groot verlies meemaakt, voel je immense pijn. Zelden zul je iets ergers meemaken, maar het brengt je ook dichter bij andere mensen die ook een verlies hebben meegemaakt."</p>
<p>Het is volgens de prins ook belangrijk dat mensen goed op elkaar letten. "Soms zie je het in iemands ogen, dat diegene graag over zijn pijn wil praten. Die persoon wil dat, maar jij moet dan zeggen dat het goed is. Jij moet toestemming geven."</p>
<p>William durfde zelf pas over zijn emoties te praten nadat hij een paar jaar helikopterpiloot was geweest van een reddingsteam. Daarbij moest hij mensen soms vertellen dat hun geliefde was omgekomen. Dat maakte veel indruk op hem: "Ik voelde in mij een rauwe emotie en dat eiste zijn tol. Dat werd echt een probleem. Ik moest iemand erover vertellen en daarom vind ik het nu heel fijn om over dat soort dingen te praten."</p>
<p>De andere gasten komen ook aan het woord. Rose, linksback bij Tottenham Hotspur, zegt dat hij na het oplopen van een zware blessure depressief werd en in een negatieve spiraal terechtkwam. Hij zag pas weer een lichtpuntje toen hij erover ging praten. Bij de eerstvolgende wedstrijd kreeg hij ineens een hoop aanmoedigende berichtjes. De andere spelers noemen het dapper dat Rose zijn problemen durfde te delen.</p>
<p>Crouch is vroeger flink gepest vanwege zijn boomlange lichaam. Hij vertelt hoe hij dagenlang op zijn kamer zat te huilen. Zelfs bij zijn eerste interland heeft hij nog spreekkoren moeten slikken. "Monster", werd vanaf de tribunes geroepen.</p>
<p>"Psychische pijn herkennen we allemaal, maar we moeten er gewoon over gaan praten", vervolgt William. "Dat ene extra gesprek voeren, net dat beetje meer tijd vrijmaken, voordat we weer verdergaan. We mogen daar best over praten, we zijn geen robots."</p>
