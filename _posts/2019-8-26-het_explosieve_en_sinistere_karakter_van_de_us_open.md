---
layout: post
title: "Het explosieve en sinistere karakter van de US Open"
date: Mon, 26 Aug 2019 08:33:54 +0200
category: sport
externe_link: "https://nos.nl/l/2299004"
feature_image: "https://nos.nl/data/image/2019/08/26/572607/1008x567.jpg"
---

<p>Het geroezemoes op de tribunes, de geur van hamburgers, popmuziek die door het stadion dreunt, het gebrul van laag overkomende vliegtuigen en de nodige controverses. Welkom bij de US Open in New York, die vandaag beginnen.</p>
<p>Een vuurwerkshow is de traditionele opening van het toernooi in de stadswijk Queens, waar je met name vroeger in de late uurtjes beter niet alleen over straat kon lopen. Het is typerend voor het opwindende, maar tegelijkertijd sinistere karakter van de US Open.</p>
<p>Het incident met Serena Williams tijdens de finale van 2018 ligt nog vers in het geheugen en de Amerikaanse tennisster werd in 2009 ook al eens gediskwalificeerd voor een tirade tegen een lijnrechter.</p>
<h2>Ook Federer en Lendl</h2>
<p>Maar ook verre van extraverte persoonlijkheden zoals Roger Federer en Ivan Lendl lieten zich ooit op Flushing Meadows op ongewone wijze gaan. Het lijkt alsof de spelers gevoelig(er) zijn voor de invloeden van het tennispark, zowel in positief als negatief opzicht. Hoe zit dat?</p>
<p>Zo werd Juan Martin del Potro tijdens de eindstrijd in 2009 een keer zo opgezweept dat hij na een gewonnen punt wat high fives aan het publiek uitdeelde.</p>
<p>"Amerikanen willen actie, bombarie. Zij houden van het onrustige. Dat voelt een speler ook", weet KNLTB-bondscoach Paul Haarhuis, die in 1991 de hectiek van de US Open aan den lijve ondervond in zijn duel met publiekslieveling Jimmy Connors.</p>
<p>Haarhuis kreeg in de partij naar eigen zeggen behoorlijk wat opmerkingen naar zijn hoofd geslingerd. "Dat publiek was toen zo overweldigend, heel intimiderend, al had dat ook met het verhaal van Connors te maken. Hij zat toen in de nadagen van zijn carri√®re. Dat deed wel wat met me."</p>
<h2>'In de VS is een verliezer ook winnaar'</h2>
<p>De voorbeelden van Williams en Haarhuis zijn typerend voor de sfeer op de US Open. "Dit toernooi is voor Amerikanen echt een dagje uit. Zij vinden sport fantastisch. De verliezer is hier ook een winnaar", zegt Sjeng Schalken. De oud-tennisser haalde op de US Open ooit de halve finales (2002) en kwartfinales (2003).</p>
<p>"Op Wimbledon en in Parijs kun je doorgaans een speld horen vallen, maar in New York zit iedereen op de tribune continu te praten of ze staan te dansen. Dat vond ik overigens wel best", zegt Schalken.</p>
<p>Volgens Haarhuis is de US Open het domein van Serena Williams, waardoor de druk op haar altijd groot is. "Dit is haar thuisbasis. Het is dus niet gek dat ze juist hier die uitspattingen heeft gehad. Ze wilde zich laten gelden. Dit zou niet op Wimbledon of Roland Garros zijn gebeurd, denk ik."</p>
<p>"Williams hikt bovendien al een tijdje tegen het grandslamrecord aan, dus haar extraverte gedrag van vorig jaar zou daarmee verklaard kunnen worden."</p>
<p>Schalken vult aan: "Dat incident had, denk ik, niet zozeer te maken met de sfeer op de US Open, maar meer met hoe belangrijk Serena het vond om die titel te pakken. Het Amerikaanse publiek zal haar straks weer in de armen sluiten."</p>
<h2>Spanjaarden vs Amerikanen</h2>
<p>De US Open zijn volgens Haarhuis anders dan anders, maar niet dusdanig dat tennissers hier minder zouden presteren. "Iedere tennisser zal verschillend omgaan met het karakter van de US Open. De Spanjaarden hebben veel minder met New York dan met Parijs en andersom geldt dat natuurlijk voor spelers uit Noord-Amerika."</p>
<p>"Ik vind het ook een achterhaald idee dat je bij een tenniswedstrijd continu stil moet zijn", vertelt Schalken. "Je weet als tennisser ook wat je kunt verwachten als je naar de US Open gaat. En ik heb het idee dat iedereen het toernooi ook accepteert zoals het is."</p>
