---
layout: post
title: "Leider Marokkaanse Rif-protesten vraagt asiel in Nederland"
date: Wed, 15 May 2019 16:12:44 +0200
category: nieuws
externe_link: "https://nos.nl/l/2284771"
feature_image: "https://nos.nl/data/image/2019/05/15/550110/1008x567.jpg"
---

<p>Nawal Benaissa, een van de leiders van de protesten in het Marokkaanse Rifgebergte, heeft politiek asiel gevraagd in Nederland. Dat melden Amnesty International en verschillende bronnen met kennis van haar vlucht uit Marokko aan de NOS. Benaissa en haar zoon van 4 zitten sinds ongeveer een week in een Nederlands asielzoekerscentrum.</p>
<p>De bekende activiste is de afgelopen jaren meermaals in Marokko opgepakt. Amnesty riep de Marokkaanse autoriteiten vorig jaar nog op Benaissa niet langer te intimideren vanwege haar betrokkenheid bij de Rif-protesten.</p>
<p>Kennissen zeggen dat Benaissa en haar gezin het leven onmogelijk werd gemaakt in Marokko, bijvoorbeeld door haar te laten volgen en haar jonge kinderen systematisch te weigeren op scholen. Voor Benaissa zou het nagenoeg onmogelijk zijn geweest om nog ergens aan het werk te komen.</p>
<h2>Geweigerd op scholen</h2>
<p>Begin april zou ze naar Nederland komen om te spreken op een conferentie in Amsterdam, maar voordat ze naar Nederland kon vliegen werd ze bij de douane tegengehouden.</p>
<p>Bronnen melden dat de activiste kort daarop met haar zoontje vluchtte en via Spanje toch naar Nederland kwam. Gevraagd om een reactie zegt het Nederlandse ministerie van Justitie en Veiligheid dat er geen uitspraken worden gedaan over individuele zaken.</p>
<p>De man van Benaissa en drie van hun andere kinderen zijn nog in de stad Ajdir, niet ver van de Marokkaanse kustplaats Al Hoceima, waar het gezin tot voor kort woonde.</p>
<h2>Visverkoper</h2>
<p>Benaissa werd gezien als de opvolger van protestleider Nassar Zefzafi, die in 2017 werd gearresteerd en veroordeeld tot een maximale gevangenisstraf van 20 jaar. Zelf kreeg Benaissa eerder een voorwaardelijke celstraf van 10 maanden, onder meer voor haar deelname aan verboden demonstraties. Zowel Zefzafi als Benaissa zetten zich in tegen achterstelling, corruptie en werkloosheid in het Rifgebied in Noord-Marokko.</p>
<p>De protesten in het Rifgebied laaiden in 2016 op nadat in Al Hoceima een visverkoper, Moshin Fikri, om het leven was gekomen toen hij werd geplet door een vuilniswagen waar zijn geconfisqueerde vis in zat. Zijn dood werd gezien als een symbool van de onderdrukking in het gebied. </p>
<p>Al voordat de protestbeweging op gang kwam was Benaissa een bekende activiste in het Rifgebied. Ze zette zich al jaren in voor vrouwen met borstkanker, omdat er in de regio weinig ziekenhuizen zijn waar zij behandeld kunnen worden. Na de dood van visverkoper Fikri plaatste Benaissa talloze video's online van massale protesten die tienduizenden kijkers trokken.</p>
<p>NOS op 3 maakte in 2017 een portret van Nawal Benaissa:</p>
