---
layout: post
title: "FC Utrecht weet weer wat winnen is: 3-1 zege op FC Emmen"
date: Sat, 14 Sep 2019 22:45:49 +0200
categories: 
- sport 
- voetbal 
externe_link: "https://nos.nl/l/2301750"
feature_image: "https://nos.nl/data/image/2019/09/14/577315/1008x567.jpg"
aantal: 290
unieke: 193
bron: "NOS"
---

<p>Na een gelijkspel bij Feyenoord en twee nederlagen op rij - tegen VVV en FC Twente - heeft FC Utrecht weer eens de volle buit kunnen bijschrijven na een competitiewedstrijd. Hoewel het spel nog veel te wensen overliet, werd thuis met 3-1 gewonnen van FC Emmen, dat zichzelf met de nederlaag tekort deed.</p>
<p>In de eerste helft deed Emmen goed mee met de thuisploeg, maar de beloning bleef achterwege. Michael de Leeuw was dicht bij de openingstreffer, maar zijn kopbal caramboleerde via de binnenkant van de paal terug het veld in.</p>
<p>Kort voor rust had Utrecht-spits Adrian Dalmau wel succes met het hoofd. Hij bracht zijn ploeg tegen de verhouding in op voorsprong.</p>
<h2>Vrijheid</h2>
<p>Na de pauze herhaalde het scenario zich min of meer. Weer kreeg De Leeuw, na knap voorbereidend van Sergio Pe√±a, een uitgelezen scoringskans. Dit keer lag doelman Maarten Paes dwars.</p>
<p>En weer sloeg Utrecht even later wel toe. Opnieuw ook met een kopbal uit een corner. Nu maakte Gyrano Kerk optimaal gebruik van de geboden vrijheid: 2-0.</p>
<p>Het driemaal is scheepsrecht bleek op De Leeuw van toepassing: in de 58ste minuut bracht hij de spanning terug met een hard diagonaal schot waarop Paes het antwoord schuldig moest blijven.</p>
<p>Dalmau verzuimde een minuut later de marge weer op twee doelpunten te brengen door vrij voor Dennis Telgenkamp tegen de doelman op te schieten. Een inzet van Sander van de Streek van dichtbij haalde evenmin het doel en ook Simon Gustafson slaagde er niet in Telgenkamp te passeren.</p>
<p>Diep in de extra had De Leeuw nog de verdiende gelijkmaker voor het aandringende Emmen op zijn schoen, maar de harde schuiver van de aanvoerder scheerde net naast. Meteen daarna profiteerde FC Utrecht-invaller Jean-Christophe Bahebeck van de geboden ruimte: 3-1.</p>
