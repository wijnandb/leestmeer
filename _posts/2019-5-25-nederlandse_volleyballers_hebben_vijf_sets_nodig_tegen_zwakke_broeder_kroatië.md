---
layout: post
title: "Nederlandse volleyballers hebben vijf sets nodig tegen zwakke broeder Kroatië"
date: Sat, 25 May 2019 20:16:01 +0200
category: sport
externe_link: "https://nos.nl/l/2286286"
feature_image: "https://nos.nl/data/image/2019/05/25/552490/1008x567.jpg"
---

<p>De Nederlandse volleybalmannen hebben hun eerste duel in de European Golden League, het Europese landentoernooi, moeizaam gewonnen. Oranje versloeg in een thriller Kroatië na vijf sets: 3-2 (25-20, 17-25, 26-24, 20-25, 15-10).</p>
<p>Vooraf werd er weinig verwacht van de Kroaten, die vorig jaar nog een niveau lager, in de Silver League, speelden. Toch hadden de Nederlanders in Apeldoorn moeite om afstand te nemen van Kroatië. Oranje, nummer negen van de wereldranglijst, had uiteindelijk vijf sets nodig tegen de promovendus, de nummer 23 van de wereld.</p>
<h2>Foutjes</h2>
<p>Dat kwam vooral door de vele fouten bij de ploeg van de op 1 mei begonnen Roberto Piazza die met de wedstrijd aan zijn eerste grote klus als bondscoach begon. Zeker de tweede set was ondermaats, nadat de eerste set gemakkelijk was gewonnen.</p>
<p>In de derde set moet een setpoint worden weggespeeld en in de vierde verspeelde Nederland ook nog eens een voorsprong. Een nederlaag tegen de zwakke broeder uit de groep werd Oranje echter bespaard omdat de ploeg al vroeg een gaatje wist te slaan en dat vasthield.</p>
<p>Spanje en Estland zijn de andere groepsgenoten van Nederland. Woensdag wacht de tweede groepswedstrijd tegen de Spanjaarden. Nederland speelt tegen iedere tegenstander een keer uit en een keer thuis.</p>
<h2>European League</h2>
<p>De winnaars van de groep, en de beste nummers twee, gaan naar de Final Four op 21 en 22 juni.</p>
<p>Nederland won de European League twee keer, in 2006 en 2012. Als Oranje het toernooi dit jaar wint, kan de ploeg promoveren naar de Nations League.</p>
<p>Eerder deze maand sprak de NOS met de nieuwe bondscoach, die mikt op deelname aan de Olympische Spelen. </p>
