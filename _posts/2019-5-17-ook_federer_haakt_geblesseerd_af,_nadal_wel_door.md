---
layout: post
title: "Ook Federer haakt geblesseerd af, Nadal wel door"
date: Fri, 17 May 2019 14:18:14 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/8HnvTDkvSw4/2285112"
feature_image: "https://nos.nl/data/image/2019/05/17/550661/1008x567.jpg"
---

<p>Roger Federer komt niet in actie in de kwartfinales van het masterstoernooi van Rome. De Zwitser meldde zich vanwege een blessure aan zijn rechterbeen af voor zijn duel met Stefanos Tsitsipas, die zonder te spelen doorgaat naar de halve finales.</p>
<p>In die halve finales treft de Griek Rafael Nadal. De Spanjaard ging ten koste van landgenoot Fernando Verdasco door: 6-4 6-0. Nadal jaagt op zijn negende titel in Rome.</p>
<p>Federer speelde vorige week in Madrid voor het eerst in drie jaar weer een graveltoernooi en haalde daar ook de kwartfinales. Over ruim een week speelt hij - mits hij weer fit is - na vier jaar ook weer op Roland Garros.</p>
<h2>Alle zeilen bijzetten</h2>
<p>Federer moest donderdag in Rome, waar hij nog nooit de titel greep, alle zeilen bijzetten om in zijn tweede partij van de dag Borna Coric in drie sets te verslaan. Hij overleefde twee keer een matchpoint, maar kwam dus niet ongeschonden uit de strijd.</p>
<p>Eerder vandaag trok bij de vrouwen Naomi Osaka zich ook geblesseerd terug uit Rome. De Japanse nummer een van de wereld zou in de kwartfinales uitkomen tegen Kiki Bertens.</p><img src="http://feeds.feedburner.com/~r/nossporttennis/~4/8HnvTDkvSw4" height="1" width="1" alt=""/>
