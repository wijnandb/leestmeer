---
layout: post
title: "Kapitein cruiseschip opgepakt na bootongeluk op Donau"
date: Thu, 30 May 2019 16:37:06 +0200
category: nieuws
externe_link: "https://nos.nl/l/2286963"
feature_image: "https://nos.nl/data/image/2019/05/30/553658/1008x567.jpg"
---

<p>De Hongaarse politie heeft de kapitein van een cruiseschip opgepakt. Zijn schip voer gisteravond op de Donau over een kleinere toeristenboot heen. Aan boord van de kleinere boot waren 33 Zuid-Koreaanse toeristen.</p>
<p>De toeristenboot kapseisde en zonk snel. Zeven personen zijn uit het water gered en zeker zeven mensen zijn om het leven gekomen. De overige negentien toeristen worden nog vermist. Ook twee Hongaarse bemanningsleden worden vermist.</p>
<p>Volgens de Zuid-Koreaanse autoriteiten droegen de passagiers geen reddingsvest. Het is onduidelijk of dat verplicht was op de kleinere boot.</p>
<p>De Hongaarse politie kondigde een strafrechtelijk onderzoek aan naar het incident, waarbij de kapitein van het cruiseschip, een 64-jarige Oekraïner, vanavond is aangehouden. Hij wordt verdacht van roekeloos vaargedrag.</p>
<p>Het moment van het ongeluk is vastgelegd op camera's:</p>
<p>De Zuid-Koreaanse president Moon Jae-in vroeg vandaag de Hongaarse premier Orbán alles in het werk te stellen de Zuid-Koreaanse toeristen te vinden die nog worden vermist.</p>
<p>Orbán zei in het telefoongesprek, dat ongeveer een kwartier duurde, dat 200 reddingswerkers onafgebroken aan het werk zijn bij de rampplek.</p>
<p>In Zuid-Korea wachten familieleden van passagiers gespannen op nieuws over het lot van hun naasten. "Ik was zo gechoqueerd toen ik het nieuws hoorde", zegt een vrouw uit Incheon tegen The Korea Herald. Ze woont naast de ouders van een 38-jarige vrouw en haar 6-jarige dochter. Ze zaten alle vier op de boot en worden nog vermist.</p>
<p>"Ze waren in Hongarije voor de zestigste verjaardag van de moeder. Twee weken geleden heb ik nog met ze gegeten", zegt de buurvrouw. De meeste toeristen aan boord waren op rondreis door Oost-Europa.</p>
<h2>'Ik hoop dat ze samen terugkeren'</h2>
<p>De moeder van de 28-jarige Kim uit de stad Yeosu is uit het water gered. De drie anderen waarmee zijn moeder naar Hongarije was gereisd, zijn nog spoorloos. "Ik hoop echt dat ze samen terugkeren", zegt Kim.</p>
<p>Om de Hongaren te helpen bij de zoektocht naar de vermisten heeft Zuid-Korea negen gespecialiseerde duikers gestuurd. Ook is de Zuid-Koreaanse minister van Buitenlandse Zaken Kang Kyung-wha in Hongarije om toezicht te houden op de operatie.</p>
<h2>Weinig hoop</h2>
<p>De Hongaarse reddingsdiensten lieten eerder al weten dat er weinig hoop is op overlevenden. Het zoeken naar vermisten wordt bemoeilijkt door het hoge waterpeil en de sterke stroming, veroorzaakt door de hevige regenval de afgelopen weken.</p>
<p>Een van de overlevenden werd uit het water gehaald bij een brug op zo'n drie kilometer van de plek van het ongeluk.</p>
