---
layout: post
title: "FC Groningen mag nog hopen op Europa ondanks nederlaag in Emmen"
date: Wed, 15 May 2019 21:26:38 +0200
categories: 
- sport 
- voetbal 
externe_link: "https://nos.nl/l/2284817"
feature_image: "https://nos.nl/data/image/2019/05/15/550227/1008x567.jpg"
---

<p>FC Groningen houdt zicht op Europa League-voetbal. De ploeg van trainer Danny Buijs verloor woensdagavond weliswaar met 1-0 bij FC Emmen, maar Willem II verzuimde te profiteren.</p>
<p>Willem II was Groningen bij een overwinning op ADO Den Haag voorbijgegaan, maar de Tilburgers gingen hard onderuit (6-2). Ook ADO had FC Groningen nog voorbij gekund maar de Hagenaars kwamen drie goals tekort.</p>
<p>Emmen had zondag zijn eredivisieschap veiliggesteld en de spelers hadden dat uitgebreid gevierd. Toch bleven ze tegen een team dat streed voor de play-offs eenvoudig op de been.</p>
<p>Bij Groningen leek alleen coach Buijs te beseffen dat er gewonnen moest worden om op eigen kracht de play-offs te bereiken. Zijn ploeg speelde mat en ging verdiend onderuit.</p>
<p>Michael Chacon kroonde zich halverwege de eerste helft tot matchwinner. De middenvelder vond van 20 meter de verre hoek, nadat hij door geen enkele Groninger werd lastiggevallen.</p>
<p>Emmen verzuimde vervolgens de genadeklap uit te delen, maar boekte toch zijn vijfde thuiszege van het seizoen. Doelman Kjell Scherpen, die naar Ajax vertrekt, kreeg nog een publiekswissel.</p>
