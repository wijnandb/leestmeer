---
layout: post
title: "Stephens vecht zich langs Spaanse op Roland Garros"
date: Wed, 29 May 2019 13:20:04 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/L9Xqcc8KMnY/2286820"
feature_image: "https://nos.nl/data/image/2019/05/29/553419/1008x567.jpg"
---

<p>Sloane Stephens heeft zich geplaatst voor de derde ronde van Roland Garros. De verliezend finaliste van vorig jaar won in Parijs met 6-1, 7-6 (3) van Sara Sorribes Tormo.</p>
<p>De als achtste geplaatste Amerikaanse, die sinds kort gecoacht wordt door Sven Groeneveld, won eerder dit jaar op het groene gravel van Charleston in twee tiebreaks van de Spaanse. Op het rode gravel van Parijs had Stephens aanvankelijk bar weinig te duchten van de nummer 75 van de wereld, maar in de tweede set kreeg ze het knap lastig.</p>
<p>Sorribes kwam via een break op 4-3, 5-4 en 6-5, maar werd drie keer direct weer teruggebroken, waarvan tweemaal op love. In de tiebreak waren de slordigheden uit het spel van Stephens verdwenen.</p>
<p>Mocht Stephens ook de vierde ronde halen dan neemt ze het op tegen Garbiñe Muguruza of Jelina Svitolina. De Spaanse Muguruza maakte korte metten met Johanna Larsson. De toernooiwinnares van 2016 was met 6-4, 6-1 een maatje te groot voor de Zweedse.</p>
<p>Larsson kon in de eerste set nog wel bijblijven. Een break op 2-2 kostte haar echter de set. In het tweede bedrijf leverde ze drie keer haar service in, terwijl Muguruza in de hele partij geen breakpoint toestond.</p>
<h2>Svitolina en Plísková</h2>
<p>Svitolina kreeg de zege in de tweede ronde cadeau. De als negende geplaatste Oekraïense zou het opnemen tegen haar landgenote Kateryna Kozlova, maar die trok zich terug vanwege een virusinfectie.</p>
<p>Ook voor Karolína Plísková was er geen vuiltje aan de lucht. De als tweede geplaatste Tsjechische won in een klein uur met 6-2, 6-2 van Kristína Kucová. De Slowaakse qualifier verloor in beide sets vanaf 2-2 vier games op rij.</p><img src="http://feeds.feedburner.com/~r/nossporttennis/~4/L9Xqcc8KMnY" height="1" width="1" alt=""/>
