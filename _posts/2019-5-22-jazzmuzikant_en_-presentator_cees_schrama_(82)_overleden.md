---
layout: post
title: "Jazzmuzikant en -presentator Cees Schrama (82) overleden"
date: Wed, 22 May 2019 17:43:54 +0200
category: cultuur
externe_link: "https://nos.nl/l/2285847"
feature_image: "https://nos.nl/data/image/2019/05/22/551772/1008x567.jpg"
---

<p>In zijn woonplaats Baarn is op 82-jarige leeftijd jazzmuzikant, -producer en -presentator Cees Schrama overleden. Bij het grote publiek was hij vooral bekend als presentator van het jazz-radioprogramma Sesjun, dat ruim dertig jaar lang te horen was bij de TROS.</p>
<p>Schrama kwam uit een muzikaal nest. Zijn moeder was concertpianiste, zijn vader speelde saxofoon. Als 8-jarige jongen begon Schrama met de accordeon, dat hij later "een rotinstrument" noemde. Hij stapte al snel over naar gitaar en ging later ook piano en orgel spelen.</p>
<p>Na zijn muziekstudie werd Schrama beroepspianist. Met verschillende jazzformaties speelde hij in de jaren 50 en 60 in binnen- en buitenland.</p>
<h2>Golden Earrings en Shocking Blue</h2>
<p>Hij beperkte zich niet tot de jazz. In 1966 werkte hij mee aan de plaat Winter Harvest van de Golden Earrings (toen nog met s aan het eind). Met piano, orgel, mellotron en vibrafoon drukte Schrama zijn stempel op het geluid van de band. Ook leert hij basgitarist Rinus Gerritsen piano spelen.</p>
<p>Daarna was Schrama te horen op nog drie Earrings-platen. Ook speelde hij mee op de wereldhit Venus van Shocking Blue. In 2014 vertelde hij daarover op tv in De wereld draait door: "Robbie van Leeuwen vroeg aan mij: kun je een introotje verzinnen? Ik dacht: jazz, een beetje Herbie Hancock. En dat heeft 't gedaan."</p>
<p>Intussen speelde hij ook in eigen formaties als Funky Eight en Casey &amp; The Pressure Group. Met de single The heart of a woman scoorde Casey &amp; The Pressure Group in 1971 een hitje.</p>
<p>Schrama bleef in de jaren 70 meespelen op platen van eigen formaties en andere artiesten. Daarnaast ging hij werken bij platenmaatschappij Polydor en was hij 24 jaar lang bestuurslid van BUMA/STEMRA.</p>
<p>Voor de TROS presenteerde Schrama sinds 1973 het jazzprogramma Sesjun op de radio. In dat programma ontving hij muzikanten uit binnen- en buitenland. Schrama bleef de presentatie doen tot 2004, toen de TROS het programma overdroeg aan de NPS.</p>
<p>Een groot deel van zijn leven was Schrama ook nauw betrokken bij het North Sea Jazz Festival, waar hij meedacht over de programmering en een deel van de presentatie voor zijn rekening nam. In 2009 kreeg hij de Paul Acket Award Special Appreciation vanwege zijn bijdrage aan de jazzmuziek in het algemeen en het festival in het bijzonder.</p>
<p>Schrama was muzikant, maar zag zichzelf vooral als promotor van de jazz. In een interview met Jazzhelden.nl zei hij in 2016: "Mijn ideaal was om te kijken of ik iets met de jazz kan d√≥en. Kan ik het propageren, ergens brengen? Ik heb geprobeerd jazz op scholen te brengen. Seminars en jeugdorkesten. En dat is allemaal een beetje aan het lukken."</p>
