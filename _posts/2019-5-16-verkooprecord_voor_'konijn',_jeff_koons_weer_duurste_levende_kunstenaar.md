---
layout: post
title: "Verkooprecord voor 'Konijn', Jeff Koons weer duurste levende kunstenaar"
date: Thu, 16 May 2019 08:09:28 +0200
category: nieuws
externe_link: "https://nos.nl/l/2284889"
feature_image: "https://nos.nl/data/image/2019/05/16/550316/1008x567.jpg"
---

<p>In New York is de sculptuur Konijn van de Amerikaan Jeff Koons verkocht voor 91 miljoen dollar, ruim 81 miljoen euro. Dat is de hoogste verkoopprijs voor een werk van een nog levende kunstenaar.</p>
<p>Daarmee heeft Koons (1955) het record terug dat hij vorig najaar verloor aan zijn Britse vakgenoot David Hockney. Diens Portret van een kunstenaar (zwembad met twee figuren) werd in november 2018 geveild voor 90 miljoen dollar, veel meer dan de 58 miljoen die Koons' Ballonhond in 2013 opbracht.</p>
<p>Koons maakte het roestvrijstalen konijn van iets meer dan een meter hoog in een serie van drie in 1986. Het is het laatste dat nog in particuliere handen is. Het werk werd verkocht door de erfgenamen van S.I. Newhouse jr., een steenrijke mediamagnaat die twee jaar geleden overleed.</p>
<p>Volgens verschillende media is het werk gekocht door kunsthandelaar Robert Mnuchin, de vader van de Amerikaanse minister van Financiën Steven Mnuchin. Bloomberg schrijft dat hij dat deed in opdracht van een cliënt.</p>
