---
layout: post
title: "Twitter beëindigt schorsing Geen Stijl-voorman om kritische tweet EU-verkiezingen"
date: Wed, 08 May 2019 10:42:09 +0200
category: tech
externe_link: "https://nos.nl/l/2283694"
feature_image: "https://nos.nl/data/image/2019/05/08/548513/1008x567.jpg"
---

<p>Het Twitteraccount van adjunct-hoofdredacteur Bart Nijman van GeenStijl is tijdelijk geblokkeerd geweest na een kritisch bericht over de verkiezingen voor het Europees Parlement. Volgens Twitter had hij misleidende informatie gedeeld over de stembusgang, maar later erkende het platform dat dit niet het geval was en werd de blokkade opgeheven.</p>
<p>Twitter controleert sinds een paar weken extra streng op nepnieuws en misleiding in verband met de Europese verkiezingen op 23 mei. Het platform heeft een nieuwe meldknop ingesteld waarmee gebruikers kunnen aangeven dat ze verkeerde informatie over bijvoorbeeld de stemdatum of -locaties tegenkomen.</p>
<p>Ook het bericht van Nijman werd in eerste instantie door Twitter beoordeeld als misleidend. Volgens GeenStijl plaatste de adjunct-hoofdredacteur alleen maar een "EU-cynisch stemadvies". Door de maatregel was het bewuste bericht van Nijman niet langer te zien op Twitter en kon hij voorlopig geen tweets plaatsen via zijn account. Maar al snel liet Twitter weten dat er een menselijke fout was gemaakt. Het bewuste bericht is weer te zien.</p>
<p>De schermafbeelding met het bericht dat Nijman op een schorsing kwam te staan:</p>
<p>Kort na de schorsing kreeg Nijman het opnieuw met Twitter aan de stok. Dit keer omdat hij zich volgens het platform in een tweet schuldig had gemaakt aan 'hateful conduct', hatelijk gedrag. Nijman noemde in het betreffende bericht een vrouw een hoer en mag daarom de komende uren niets meer posten of liken op Twitter.</p>
<p>Nijman zei vorige week bij WNL al dat hij bang was de extra controles van Twitter tot censuur zouden leiden. "Je zet zo wel een beetje de deur open voor een kliklijn, waarbij mensen de gelegenheid aangrijpen om onwelgevallige meningen aan te geven."</p>
<p>Veel Twittergebruikers steunden Nijman na de schorsing omdat ze vonden dat zijn vrijheid van meningsuiting was ingeperkt. Zij deelden het bericht van de GeenStijl-voorman via hun eigen account. "Daardoor is mijn bericht nu uitgegroeid tot een soort stemoproep tegen de EU", zei Nijman daar zelf over.</p>
<h2>Vaker geblokkeerd</h2>
<p>Het is niet de eerste keer dat het platform Nijman blokkeert. In maart werd hij voor twee weken geschorst omdat hij een link naar het manifest van de Christchurch-schutter had gedeeld. Nijman werd weer toegelaten nadat hij het bewuste bericht had verwijderd.</p>
<p>De GeenStijl-man laat zich op Twitter vaker kritisch uit over de Europese Unie. Nijman was ook een van de initiatiefnemers van het Oekraïne-referendum.</p>
