---
layout: post
title: "'Christelijke muziek is een wereld waar mensen geen weet van hebben'"
date: Tue, 28 May 2019 14:54:26 +0200
category: nieuws
externe_link: "https://nos.nl/l/2286692"
feature_image: "https://nos.nl/data/image/2019/05/28/553144/1008x567.jpg"
---

<p>Hillsong op de EO-Jongerendag, rapper Andy Mineo in Nederland en de band Elevation Worship vanavond op de planken in de IJsselhallen. Het is een drukke week voor liefhebbers van christelijke muziek. Dat zijn allang niet meer alleen kerkgangers.</p>
<p>"Er is een wereld van muziek waar veel mensen geen weet van hebben", vertelt dj Hans van Vuuren van Groot Nieuws Radio, een christelijke radiozender. Bovenstaande artiesten zijn voor hem geen onbekenden, de afspeellijsten van Groot Nieuws Radio staan er vol mee.</p>
<p>"Een band als Hillsong is echt niet van de radio te slaan, al zouden we willen", lacht Van Vuuren. "Op de EO-Jongerendag stond de Australische groep Hillsong Young &amp; Free. En dan heb je nog een generatie daarboven, Hillsong United en daarboven nog een, Hillsong Worship."</p>
<p>Bijzonder aan deze bands is dat ze zijn ontstaan vanuit de kerk. Van Vuuren: "Dat zijn muzikanten die door grote kerken in Australië zijn ingehuurd als vaste muzikanten. En op een gegeven moment komt er een genie die voorstelt om een cd op te nemen. Dan gaat het van het een naar het ander tot een wereldtournee."</p>
<p>"De laatste dertig jaar is er een tendens van kerkgangers die zeggen: die muziek van zondag, die willen wij op maandag en dinsdag ook wel." Dat is tenminste in sommige kerken zo, erkent Van Vuuren. "In bepaalde kerken zingen ze wel alleen psalmen, maar ook in Nederland zijn kerken te vinden waar dit soort muziek wordt gespeeld."</p>
<p>Rapper Andy Mineo is een ander voorbeeld van een bekende christelijke muzikant. In Met het Oog op Morgen zegt Van Vuuren: "Zijn muziek wordt op Spotify miljoenen keren geluisterd. Ik kan me niet voorstellen dat dat alleen gelovig volk is."</p>
<p>Andy Mineo trad gisteren op in Hoofddorp:</p>
<p>Mineo is een hiphopartiest die al een paar jaar aan de weg timmert. "Hij combineert zijn liefde voor hiphop met wat hij gelooft. En in zijn muziek zit zijn kijk op het leven verwerkt."</p>
<p>In het nummer You Can't Stop Me rapt Mineo over twijfels die hij heeft. "Hij heeft elementen in zijn muziek die voor gelovigen net wat helderder zijn. Hij rapt over zijn innerlijke strijd. 'Misschien ben ik wel niet zo goed als Jimi Hendrix', vraagt hij zich af. Hij is heel eerlijk."</p>
<h2>Durven</h2>
<p>Van Vuuren denkt dat kerkgangers zich over het algemeen wat breder aan het oriënteren zijn de laatste jaren. "Misschien durven we wat meer over onze grenzen te kijken en muziek te luisteren die niet heel duidelijk over God gaat."</p>
<p>"Maar tegelijkertijd", vervolgt Van Vuuren. "Zijn er ook zoveel muzikanten die hun gelovige achtergrond in hun muziek verwerken en dat wordt dan meteen breed opgepakt. Iemand als Lauren Daigle wint nu de ene prijs na de andere en is een rising star bij Sky Radio. Ja, en wij draaiden haar drie jaar geleden al."</p>
