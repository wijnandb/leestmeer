---
layout: post
title: "AEX keert terug boven 550 in mooie herstelweek"
date: Fri, 07 Jun 2019 17:37:00 +0200
categories: 
- financieel 
- koersen 
externe_link: "https://www.telegraaf.nl/financieel/2085104221/aex-keert-terug-boven-550-in-mooie-herstelweek"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1b71e3f2-893c-11e9-983a-02d2fb1aa1d7.jpg"
---

<p class="intro">De Amsterdamse beurs liet vrijdag een zonnig beeld zien. Het optimisme rond de verzekeraars en de hoop op een uitstel van de Amerikaanse importheffingen op Mexicaanse goederen stuwden de AEX tot net boven de grens van 550 punten. De stevige afkoeling op de Amerikaanse arbeidsmarkt kon beleggers niet deren. Beursdebutant Marel viel goed in de smaak.</p> <p>Na een positieve start kwam de vaart er steeds meer in en eindigde de AEX 1,1% hoger bij een slotstand van 550,24 punten. Per saldo kreeg de hoofdgraadmeter op weekbasis er bijna 1,8% bij. De AMX won eveneens 1,1% op 752,74 punten.</p><p>Elders in Europa hadden de beurzen ook stevig de wind in de rug. De Duitse DAX en Franse CAC 40 klommen 0,8% respectievelijk 1,6%.</p><p>In de middag zorgde een teleurstellend cijfer over de Amerikaanse arbeidsmarkt voor een kortstondige terugval van de koersen. Volgens Stan Westerterp, vermogensbeheerder bij JNVB, is het veel te voorbarig om te denken dat de banendomper het eerste teken is van een afkoelende Amerikaanse economie. „Er is bijna volledige werkgelegenheid in de VS en in de voorbije maand kwamen er nog meer dan 200.000 nieuwe banen bij.” De verzwakking van de banengroei in de VS wakkerde wel de hoop bij beleggers verder aan dat de Amerikaanse centrale bank de rente later dit jaar zal verlagen. De bereidheid van Mexico om illegale migratie naar de VS hard aan te pakken, hielp in de ochtend al het sentiment. Naar verwachting zal de VS maandag nog geen importheffing op Mexicaanse producten invoeren. Wall Street zette vanmiddag bij de start de opgaande lijn voort.</p><p>Westerterp houdt er rekening dat de komende tijd beleggers tussen hoop en vrees zullen handelen in de aanloop naar de G20-top eind deze maand met de ontmoeting tussen Trump en de Chinese leider Xi. „De koersen zullen per saldo zijwaarts gaan bewegen met de ene week een beweging omlaag en een week later weer een herstelbeweging. De verschillen tussen Amerika en China zijn echter zo groot dat naar verwachting bij de G20-top alleen maar handen zullen worden geschud, maar dat een handelsdeal er niet in zit.”</p><p>Wubbe Bos, analist bij Lynx, benadrukt dat de goed ontvangen verkoop van Vivat aan de Nederlandse verzekeraar NN group en investeerder Athora flink heeft bijgedragen aan het opgewekte sentiment op het Damrak. Hij wijst er op dat het Chinese Anbang nog een redelijke prijs heeft gekregen voor Vivat en dat er ook positief wordt gereageerd op de consolidatie in de sector „De koerssprong van ASR is verder opvallend. Er bestond blijkbaar toch de vrees in de markt dat ze teveel zouden betalen om Vivat in handen te krijgen.”</p><p>In de vrijwel geheel groengekleurde AEX trokken de verzekeraars de kar. NN Group kreeg er 4,5% bij, in reactie op de aangekondigde aankoop van de schadeverzekeringstak van Vivat voor €416 miljoen. Koploper ASR schoot 5,8% omhoog. Aegon deed ook goede zaken met een plus van 2,4%.</p><p>ASML kon ook op flinke kopersinteresse rekenen. De koers van de chipmachifabrikant steeg 2,3%. RD Shell profiteerde van de opgelopen olieprijzen na het nieuws dat oliekartel OPEC overweegt om de productiebeperking te gaan verlengen. De olie- en gasreus dikte 0,8% aan.</p><p>Galapagos was bij de hoofdfondsen de enige daler met een koersdaling van 0,6%.</p><p>Bij de middelgrote fondsen boekte TKH een winst van 3,4%. Het technologiebedrijf zit al enkele dagen stevig in de lift. Vastgoedfonds Wereldhave pakte de koppositie en klom 3,7%.</p><p>Staalproducent Aperam steeg 0,8%, ondanks een halvering van het koersdoel door ING tot €25 onder handhaving van het houdadvies.</p><p>Air France KLM daarentegen raakte 1,1% kwijt.</p><p>De maker van vleesverwerkingsmachines Marel belandde op de lokale markt 6,1% boven de introductiekoers van €3,70.</p>
