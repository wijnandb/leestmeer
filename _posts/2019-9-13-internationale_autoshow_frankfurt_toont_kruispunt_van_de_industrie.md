---
layout: post
title: "Internationale autoshow Frankfurt toont kruispunt van de industrie"
date: Fri, 13 Sep 2019 20:08:35 +0200
categories: 
- financieel 
- economie 
externe_link: "https://nos.nl/l/2301589"
feature_image: "https://nos.nl/data/image/2019/09/13/577058/1008x567.jpg"
aantal: 458
unieke: 290
bron: "NOS"
---

<p>De klok tikt voor de auto-industrie. Vanaf volgend jaar gelden strengere eisen voor CO2-uitstoot, en torenhoge boetes dreigen als die normen niet worden gehaald. Op de Internationale Automobil Ausstellung (IAA) in Frankfurt tonen fabrikanten de komende dagen hoe ze de onzekere toekomst ingaan.</p>
<p>Die nieuwe regels gaan autofabrikanten veel geld kosten. Voor elke gram CO2 die een automerk boven de vastgestelde grens zit, moet het 95 euro per verkochte auto betalen. Het bouwen van een auto die aan de voorwaarden voldoet, kost al gauw een paar duizend euro extra. De winsten van de autofabrikanten komen flink onder druk te staan, zeker nu zij al te kampen hebben met een dalende verkoop.</p>
<p>Opvallend is dat twee derde van de grote automerken dit jaar afwezig is op de beurs. "Merken als Toyota, Peugeot, Nissan, Volvo, Renault, Citroën en Ferrari zijn er dit jaar niet. Zij vinden dat de show heel erg wordt beheerst door de Duitse auto-industrie, terwijl het hen miljoenen kost om daar te staan", zegt autojournalist Wim Oude Weernink. "En het levert te weinig aandacht op, dus steken ze het geld liever in andere media-evenementen."</p>
<p>Bij de IAA laten autofabrikanten vooral zien groots te willen inzetten op duurzame CO2-reductie. Vooral Volkswagen heeft uitgepakt, stelt Oude Weernink. "Vier jaar geleden werd Volkswagen op de beurs geconfronteerd met het emissieschandaal, ook wel bekend als de dieselgate. Nu, een paar jaar later, hebben ze een nieuwe identiteit gelanceerd en het eerste model van een serie elektrische auto's gepresenteerd. En dat is het betaalbare segment."</p>
<p>De autojournalist vindt het een grote stap voorwaarts van Volkswagen. "Die autofabrikant was nooit een trendsetter, altijd een volger. Andere Duitse fabrikanten hebben ook elektrische auto's, maar die kosten veel meer geld. Vier jaar na het schandaal hebben ze zich herpakt, en dat is positief." Volkswagen heeft aangegeven 80 miljard euro te willen investeren in elektrisch rijden, om zo de grootste fabrikant van elektrische auto's te worden.</p>
<p>Niet iedereen is blij met de innovatieve ideeën van automerken:</p>
<p>Hoewel autofabrikanten veel moeite doen om te innoveren, zijn veel mensen nog niet overtuigd van elektrisch rijden en zelfrijdende auto's. Ook is niet duidelijk of ze bereid zijn om ervoor te betalen, schrijft persbureau Reuters.</p>
<p>Volgens de autojournalist komt dat vooral doordat nog niet alle innovaties goed functioneren. "En de laad-infrastructuur moet nog op gang komen. Zo moeten er veel meer laadpunten bij worden gebouwd om alles soepel te laten verlopen."</p>
<p>Oude Weernink stelt dat de Duitse auto-industrie worstelt met zijn identiteit. Automerken die vooral snelle voertuigen hebben ontwikkeld de afgelopen decennia - bijvoorbeeld Porsche - gooien het ook over een andere boeg. Zo heeft het autobedrijf afgelopen week bijvoorbeeld een elektrische sportwagen gepresenteerd. "Ze moeten hun imago ombouwen naar duurzaam. En dat is best een dingetje voor zo'n automerk."</p>
