---
layout: post
title: "Regen spelbreker bij partij Bertens, Haase en Tsitsipas sneuvelen"
date: Thu, 13 Jun 2019 13:51:37 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/q9DPXjS1dk8/2288879"
feature_image: "https://nos.nl/data/image/2019/06/13/556616/1008x567.jpg"
---

<p>Kiki Bertens heeft haar ticket voor de kwartfinales van het grastoernooi van Rosmalen nog niet binnen. De als eerste geplaatste Wateringse zag haar partij tegen landgenote Arantxa Rus bij een 7-5, 4-3 voorsprong afgebroken worden wegens regenval.</p>
<p>De Nederlandse vrouwen moeten vrijdag het restant van de wedstrijd uitspelen. Bertens kwam in de eerste set met 5-1 achter, maar won vervolgens zes games op rij.</p>
<h2>Kansrijke Haase sneuvelt </h2>
<p>Bij de mannen bleef Robin Haase in de tweede ronde steken. Hij was kansrijk in het vervolg van zijn wedstrijd tegen de als zevende geplaatste Chileen Cristian Garin, maar verloor met 5-7, 5-7.</p>
<p>Het duel van Haase werd woensdag onderbroken wegens de regen. Haase stond toen met 3-2 een servicebreak voor in de tweede set. Vandaag liep hij uit naar 5-3, maar hij kon de set niet uitserveren en verloor vier games op rij.</p>
<h2>Opvallende laatste punten</h2>
<p>Vanwege de harde wind was tennissen een behoorlijke opgave. Exemplarisch waren de laatste twee punten: Haase sloeg een dubbele fout en besloot op matchpoint service-volley te spelen op zijn tweede opslag. Het leverde niks op.</p>
<p>Hoofdschuddend verliet Haase de baan. Wel zwaaide hij nog even naar een groepje fanatieke Oranje-supporters dat hem de hele week continu fanatiek aanmoedigde.</p>
<p>Haase hoopt zich nu te kwalificeren voor het volgende grastoernooi, komende week in Halle. Over tweeënhalve week begint Wimbledon. Daarvoor is de Nederlander wel rechtstreeks toegelaten.</p>
<h2>Ook Tsitsipas naar huis </h2>
<p>Na Haase kreeg het toernooi nog een domper te verwerken, want publiekstrekker Stefanos Tsitsipas werd ook uitgeschakeld. De Griekse nummer zes van de wereld boog in drie sets voor een andere Chileen, Nicolás Jarry: 4-6, 6-3, 4-6.</p><img src="http://feeds.feedburner.com/~r/nossporttennis/~4/q9DPXjS1dk8" height="1" width="1" alt=""/>
