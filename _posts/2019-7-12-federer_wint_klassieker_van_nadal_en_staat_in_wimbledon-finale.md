---
layout: post
title: "Federer wint klassieker van Nadal en staat in Wimbledon-finale"
date: Fri, 12 Jul 2019 20:42:54 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/rmiHV0szRxM/2293229"
feature_image: "https://nos.nl/data/image/2019/07/12/563097/1008x567.jpg"
---

<p>Roger Federer heeft ten koste van Rafael Nadal de finale bereikt op Wimbledon. De Zwitser won in een boeiende klassieker in vier sets van de Spanjaard: 7-6, 1-6, 6-3, 6-4.</p>
<p>In de finale is zondag Novak Djokovic de tegenstander van Federer. De Servische titelhouder won in de andere halve eindstrijd in vier sets van de Spanjaard Roberto Bautista Agut. </p>
<h2>Titanenstrijd</h2>
<p>Federer haalde de finale door in de veertigste editie van de titanenstrijd met Nadal in drie uur en drie minuten zijn zestiende zege te boeken. Zoals gehoopt en verwacht maakten de twee grootmachten er een boeiend duel van.</p>
<p>Na een eerste set zonder breaks zette de Zwitser in de tiebreak vanaf 2-3 een tandje bij en won de achtvoudig kampioen dankzij een aantal fraaie winners met 7-3.</p>
<p>In de tweede set liep het aanmerkelijk minder bij Federer. Bij kansen die hij normaal met zijn ogen dicht nog zou benutten, ging hij in de fout. Dat gebeurde onder meer bij 1-2, toen hij op love werd gebroken. De set ging met 6-1 naar Nadal.</p>
<p>Federer had moeite om de draad weer op te pakken, maar bij 2-1 in de derde set dwong hij in een spectaculaire rally een break af. In het vervolg van de set toonde Nadal soms zijn klasse en kreeg hij kansen, maar Federer hield stand: 6-3.</p>
<h2>Vijf matchpoints</h2>
<p>Nadal gaf in de vierde set niet op na een vroege break, al miste de Spanjaard de vorm uit vorige ronden in Londen. Op 5-3 overleefde Nadal al twee matchpoints op eigen service. Op 5-4 werkte hij opnieuw, op spectaculaire wijze, twee matchpoints weg.</p>
<p>Op het vijfde matchpoint op eigen service sloeg Federer echter alsnog toe.</p>
<p>"Rafa maakte aan het einde een paar ongelooflijke punten om in de wedstrijd te blijven", sprak Federer vol bewondering na zijn overwinning. "Ik ben uitgeput, het was een zware wedstrijd."</p>
<p>"De eerste set was spannend, in de tweede set kwam Nadal heel sterk terug", analyseerde de Zwitser. "De belangrijke, grote punten vielen in deze partij mijn kant op. Het is altijd een genot om tegen Rafa te spelen, en deze keer ook weer."</p>
<h2>Zondag: Federer-Djokovic</h2>
<p>Federer keek ook alvast vooruit naar het duel met Djokovic, die hij zondag voor de derde keer tegenkomt in een Wimbledon-finale. "Hij is de titelverdediger en hij heeft dit toernooi laten zien waarom. Hopelijk kan ik hem verslaan, maar het wordt moeilijk."</p>
<p>"Ook tegen Djokovic zijn het altijd speciale wedstrijden", aldus Federer. "Ik ben opgewonden, om het zachtjes uit te drukken."</p><img src="http://feeds.feedburner.com/~r/nossporttennis/~4/rmiHV0szRxM" height="1" width="1" alt=""/>
