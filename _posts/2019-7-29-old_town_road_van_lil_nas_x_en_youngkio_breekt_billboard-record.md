---
layout: post
title: "Old Town Road van Lil Nas X en YoungKio breekt Billboard-record"
date: Mon, 29 Jul 2019 21:37:32 +0200
category: nieuws
externe_link: "https://nos.nl/l/2295656"
feature_image: "https://nos.nl/data/image/2019/07/29/567128/1008x567.jpg"
---

<p>Het nummer Old Town Road van de 20-jarige rapper Lil Nas X en countryzanger Billy Ray Cyrus is de langst genoteerde nummer-1-hit in de Amerikaanse hitlijst Billboard ooit. Daarmee werd One Sweet Day van Mariah Carey en Boyz II Men uit 1996 en Despacito van Luis Fonsi en Daddy Yankee uit 2017 van de troon gestoten.</p>
<p>Old Town Road staat nu 17 weken bovenaan de Billboard Hot 100. Het nummer mixt rapmuziek met country, een ongebruikelijke combinatie. De 19-jarige Nederlandse producer YoungKio leverde de beats voor het nummer.</p>
<p>"We hebben het record gebroken, legendarisch!", tweette YoungKio. Lil Nas X: "Yee TF HAWWW."</p>
<p>In april was er ophef rond het nummer. Billboard verwijderde een eerdere versie van Lil Nas X namelijk uit zijn country-hitlijst omdat het niet country genoeg was.</p>
<h2>Remixes</h2>
<p>Billy Ray Cyrus, de vader van zangeres Miley Cyrus, hoorde het verhaal van Lil Nas X en benaderde hem voor een samenwerking. Dat leverde uiteindelijk deze succesvolle versie op.</p>
<p>Lil Nas X nam met verschillende artiesten remixes van het nummer op. Onder andere Diplo, Young Thug en Mason Ramsey passeerden de revue. Billboard telt alle remixes bij elkaar op, een van de redenen waarom het nummer zo lang bovenaan kan staan.</p>
