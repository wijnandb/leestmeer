---
layout: post
title: "'Bertens moest achter de schermen half uur op Federer wachten'"
date: Thu, 30 May 2019 14:39:59 +0200
category: sport
externe_link: "https://nos.nl/l/2286954"
feature_image: "https://nos.nl/data/image/2019/05/30/553594/1008x567.jpg"
---

<p>Kiki Bertens is vanmorgen met de auto naar Nederland vertrokken vanuit Parijs. Daar gaf ze woensdag in de tweede ronde van Roland Garros op met buikgriep. Toen ze de baan afliep, was haar lijdensweg echter nog niet voorbij.</p>
<p>Ze liep direct door naar de mediaruimte voor een persconferentie, zodat ze daarna snel naar haar hotel kon. "Maar Kiki had de pech dat ze geboekt werd in de zaal waar Roger Federer net zijn perspraatje hield", vertelt NOS-commentator Mark Brasser vanuit Parijs.</p>
<p>"Nou, dat duurde heel lang. Federer neemt altijd uitgebreid de tijd voor de media. Kiki zat zeker een half uur te wachten achter de schermen. En dat terwijl ze enorm teleurgesteld en ziek was. Maar dat zal Federer niet geweten hebben, hoor."</p>
<p>Toen Bertens eenmaal naar binnen kon, gaf ze tekst en uitleg over haar opgave. Brasser: "Er zat een zielig hoopje mens. Dit is een harde klap voor haar. Ze was hier een van de favorieten. Als je dan in de tweede ronde buiten je macht om moet opgeven, is dat heel zuur."</p>
<p>"Je zag haar breken, de tranen stonden in haar ogen. Ze greep naar haar buik, terwijl de vragen maar bleven komen. Toen heb ik de microfoon gepakt om te vragen of het wel ging. Ze zei dat ze ieder moment kon overgeven. Daarna vertrok ze en heeft haar coach Raemon Sluiter ons buiten verder te woord gestaan."</p>
<h2>Bertens kan weer lachen</h2>
<p>Gelukkig kon Bertens vanmorgen alweer lachen. Samen met Sluiter ging ze kort voor vertrek naar Nederland samen met de Franse oud-proftennisster Sophie Amiach op de foto.</p>
<p>"Ik zag ook dat Kiki op Instagram alweer wat positiever de wereld inkijkt", zegt Brasser. "Ze schrijft dat het een geweldig gravelseizoen was en dat ze uitkijkt naar het grastoernooi van Rosmalen over ruim een week."</p>
