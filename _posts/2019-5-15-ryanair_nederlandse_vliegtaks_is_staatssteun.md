---
layout: post
title: "Ryanair: Nederlandse vliegtaks is staatssteun"
date: Wed, 15 May 2019 16:50:35 +0200
category: nieuws
externe_link: "https://nos.nl/l/2284778"
feature_image: "https://nos.nl/data/image/2019/02/04/529096/1008x567.jpg"
---

<p>Vliegmaatschappij Ryanair hekelt de plannen van het kabinet om per 2021 een vliegtaks van 7 euro per ticket in te voeren. Volgens de Ierse budgetmaatschappij geeft de Nederlandse staat met de taks indirect staatssteun aan KLM.</p>
<p>De vliegtaks geldt voor passagiers die vanaf de Nederlandse luchthavens vertrekken, maar niet voor transferpassagiers. En dat is oneerlijk, zegt Ryanair.</p>
<p>KLM-Air France is een grote vliegmaatschappij die veel intercontinentale vluchten uitvoert. Behalve Nederlandse passagiers heeft die ook veel internationale klanten. Deze transferpassagiers stappen alleen over op Schiphol en zij hoeven straks dus geen vliegtaks te betalen. Ryanair vliegt kortere afstanden, vooral binnen Europa, en zijn klanten moeten de vliegtaks wel gaan betalen.</p>
<p>"Deze vliegtaks heeft niets te maken met verduurzaming. Het is gewoon nog een staatssubsidie aan KLM", schrijft Ryanair. De budgetmaatschappij vindt dat juist de 'schonere' directe vluchten door de vliegtaks beboet worden terwijl 'inefficiënte' indirecte vluchten niet hoeven te betalen.</p>
<h2>Internationaal netwerk</h2>
<p>Het ministerie van Financiën zegt zich niet herkennen in de kritiek van Ryanair, omdat de taks voor alle luchtvaartmaatschappijen hetzelfde zal zijn. "Het klopt dat de vliegbelasting niet voor transferpassagiers gaat gelden. Zo moet voorkomen worden dat Schiphol zijn internationale netwerk verliest", legt een woordvoerder van het ministerie uit.</p>
<p>Deze week presenteerde staatssecretaris van Financiën, Menno Snel het wetsvoorstel aan de Tweede Kamer. Volgens berekeningen gaat de vliegbelasting zo'n 200 miljoen euro opleveren. Toch lijkt het effect op het aantal vluchten gering.</p>
<p>Volgens doorrekeningen die Snel liet uitvoeren door CE Delft blijkt dat het aantal passagiers dat door de vliegtaks niet meer vanaf Nederland vliegt, wordt vervangen door een groter aantal transferpassagiers. Pas als de economische groei lager is dan een procent daalt het totaal aantal vluchten dat vanuit Nederland vertrekt.</p>
