---
layout: post
title: "Ritwinnaar Impey ontvangt felicitatie Van Vleuten: 'Maar ik moet háár feliciteren'"
date: Mon, 15 Jul 2019 08:15:22 +0200
category: sport
externe_link: "https://nos.nl/l/2293549"
feature_image: "https://nos.nl/data/image/2019/07/15/563593/1008x567.jpg"
---

<p>De vlag kon zondag uit bij wielerploeg Mitchelton. Zowel in Frankrijk als in Italië werd er gewonnen, zowel bij de mannen als bij de vrouwen.</p>
<p>Daryl Impey pakte in Brioude zijn eerste ritzege in de Tour. Zo'n 1.000 kilometer oostwaarts, in het Italiaanse Udine, won Annemiek van Vleuten voor het tweede jaar op rij de Giro Rosa, de belangrijkste meerdaagse wielerkoers bij de vrouwen.</p>
<h2>'De sfeer zal goed zijn'</h2>
<p>In De Avondetappe feliciteert Van Vleuten haar 'ploeggenoot' Impey via een videoboodschap. "Het was supercool om je te zien winnen", aldus de Giro-winnares. "Je hebt er hard voor gewerkt, ik heb ervan genoten. De sfeer in de ploeg zal ook wel goed zijn de komende dagen."</p>
<p>Impey is zichtbaar blij met de felicitatie. "Annemiek is een fantastische sporter. Als je ziet wat ze in de Giro doet... Ze heeft weer de roze trui gewonnen. Ik moet háár feliciteren en de ploeg."</p>
<p>Bekijk hier beelden van de laatste etappe van de Giro Rosa:</p>
<p>Net als afgelopen jaar was Van Vleuten oppermachtig in de Italiaanse rittenkoers. "Ik denk dat ik dit jaar nog een stapje beter was dan vorig jaar. Ik had me misschien nog wat beter voorbereid of meer ervaring meegenomen", vertelt ze.</p>
<p>"Ik heb er nu wat meer van kunnen genieten, ik was minder gestrest. En ik vind het wel bijzonder dat ik een stap heb weten te zetten. Ik ben 36 jaar oud, dan is het heel tof dat je jezelf weet te verbeteren. Dat houdt me gemotiveerd."</p>
<p>"Winnen is leuk, maar als dat ook gepaard gaat met het gevoel dat je een stukje beter bent geworden, wil ik nog wel even doorgaan."</p>
<p>Van Vleuten brak afgelopen najaar op het wereldkampioenschap haar knie en zou aanvankelijk een aanzienlijk deel van dit seizoen moeten missen.</p>
<p>De revalidatie ging echter razendsnel, mede dankzij de hulp van de mannen van Mitchelton. "Daar heb ik best veel steun aan", erkent Van Vleuten. "Ik ben op trainingskamp geweest, daar waren we met tien mannen en ik. Dat heeft er wel voor gezorgd dat ik zo goed ben teruggekomen na mijn blessure."</p>
<p>Ook in Italië heeft Van Vleuten profijt gehad van de mannelijke collega's. "We hebben nu een deel van de staf mee van de mannen, dat is heel leuk. We maken ook gebruik van de kennis en de wetenschap."</p>
<h2>Geen La Course voor Van Vleuten</h2>
<p>Aanstaande vrijdag had Van Vleuten de mannenploeg in de Tour kunnen ontmoeten rondom La Course, de eendagswedstrijd voor vrouwen in de Tour die dit jaar op het tijdritparcours in Pau wordt verreden.</p>
<p>Maar Van Vleuten moet de wedstrijd, die ze vorig jaar op spectaculaire wijze won door Anna van der Breggen in de laatste 25 meter in te halen, aan zich voorbij laten gaan.</p>
<p>Kijk hier na de ontknoping van La Course van vorig jaar:</p>
<p>"Ik had er heel graag aan de start gestaan. Maar we zouden in Tokio zijn voor een verkenning (van het olympische parcours, red.), daarom heb ik 'nee' gezegd tegen de ploeg en zit ik niet bij de selectie."</p>
<p>Achteraf had Van Vleuten er echter toch bij kunnen zijn, vertelt ze. "In tweede instantie was het toch mogelijk. Zo rijdt Anna van der Breggen wel en is ze ook in Tokio. Maar ik helaas niet, ik ga voor de televisie kijken", besluit de Giro-winnares. Met de felicitaties van ritwinnaar in de Tour Daryl Impey op zak. </p>
