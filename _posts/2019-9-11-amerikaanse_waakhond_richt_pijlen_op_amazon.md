---
layout: post
title: "Amerikaanse waakhond richt pijlen op Amazon"
date: Wed, 11 Sep 2019 11:52:19 +0200
categories: 
- financieel 
- koersen 
externe_link: "https://www.telegraaf.nl/financieel/783665882/amerikaanse-waakhond-richt-pijlen-op-amazon"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c89d15e4-d47b-11e9-a415-0255c322e81b.jpg"
---

<p class="intro">Amerikaanse mededingingsautoriteiten zijn begonnen aan een reeks ondervragingen van kleine bedrijven die hun producten verkopen via Amazon. De toezichthouder Federal Trade Commission (FTC) wil daarmee nagaan of de webwinkelreus zijn dominante positie op de markt misbruikt.</p> <p>Ten minste drie winkeliers laten weten dat ze een gesprek van zo'n anderhalf uur hebben gehad met onderzoekers van de FTC. De vraag die daarbij centraal staat, is hoeveel van hun omzet via Amazon wordt behaald en hoeveel via vergelijkbare onlinewinkels van concurrenten. Amazon claimt in zijn verweer tegen mededingingsklachten vaak dat winkeliers zelf kunnen kiezen via welk platform ze online producten verkopen.</p><p>Volgens experts in kartelonderzoeken wijst de opzet van het onderzoek erop dat de marktwaakhond een grondig onderzoek naar Amazon voorbereidt. Gesprekken met ondernemers moeten de precieze werkwijze van Amazon in kaart brengen en uitwijzen of het bedrijf daarbij zijn boekje te buiten gaat. Het internetbedrijf zelf heeft nog geen melding gemaakt van een kartelonderzoek. De FTC onthield zich van commentaar.</p><p>Europa</p><p>Techwebsite The Verge meldde eerder al dat de FTC zich verdiept in een deal tussen Apple en Amazon. De samenwerking zou kleinere Amerikaanse verkopers van Apple-producten mogelijk buitenspel zetten.</p><p>Amazon ligt ook in Europa onder vuur van mededingingsautoriteiten. De commissaris voor Mededinging van de Europese Unie, Margrethe Vestager, kondigde in juli een formeel onderzoek aan naar mogelijk misbruik van verkoopgegevens van concurrenten door Amazon. In Italië viel de financiële opsporingsdienst binnen bij dochterondernemingen van Amazon om bewijs te verzamelen voor een kartelonderzoek.</p>
