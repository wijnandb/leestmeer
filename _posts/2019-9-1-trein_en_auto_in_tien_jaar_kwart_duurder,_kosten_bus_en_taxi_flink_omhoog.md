---
layout: post
title: "Trein en auto in tien jaar kwart duurder, kosten bus en taxi flink omhoog"
date: Mon, 02 Sep 2019 00:58:15 +0200
categories: 
- financieel 
- economie 
externe_link: "https://nos.nl/l/2299957"
feature_image: "https://nos.nl/data/image/2019/08/21/571623/1008x567.jpg"
---

<p>De prijzen in het openbaar vervoer zijn de afgelopen tien jaar meer gestegen dan de kosten van autorijden. Rijden in een eigen auto was halverwege dit jaar ongeveer 25 procent duurder dan in 2009, de prijzen in het ov namen in dezelfde periode met 30 procent toe, meldt het Centraal Bureau voor de Statistiek.</p>
<p>Autokosten zijn volgens het CBS aanschaf, onderhoud, brandstof, parkeerkosten, verzekering en belasting. De prijzen van vervoerbewijzen voor trein, tram, metro, bus en taxi zijn de ov-kosten.</p>
<h2>Btw</h2>
<p>De grotere stijging in het ov is vooral te wijten aan taxi- en busritten die zo'n 40 procent duurder zijn geworden. Trein, tram en metro zijn een kwart duurder geworden.</p>
<p>In Nederland wordt tien keer zoveel geld besteed aan autorijden als aan het openbaar vervoer. Ongeveer een derde van de autokosten is voor brandstof.</p>
<p>Dat de prijzen voor het ov meer toenamen dan de autokosten komt ook door de wijziging in de btw-tarieven. In januari van dit jaar werd het lage btw-tarief, dat voor openbaar vervoer geldt, verhoogd van 6 naar 9 procent.</p>
