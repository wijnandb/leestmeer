---
layout: post
title: "'Zware misstanden bij sloop SBM-schip in India'"
date: Thu, 12 Sep 2019 06:00:33 +0200
category: nieuws
externe_link: "https://nos.nl/l/2301334"
feature_image: "https://nos.nl/data/image/2019/09/12/576669/1008x567.jpg"
aantal: 352
unieke: 221
bron: "NOS"
---

<p>Het Nederlandse bedrijf SBM Offshore heeft vorig jaar een ernstig vervuilende gastanker laten slopen op het strand van India, ook al was het bedrijf gewaarschuwd voor dodelijke gezondheidsrisico's. Dat blijkt uit onderzoek van het televisieprogramma Zembla, dat er vanavond op NPO 2 een uitzending over heeft.</p>
<p>De giftanker bevatte zeer hoge concentraties kwik. Een specialistisch bureau waarschuwde de Nederlandse platformbouwer dat bij het slopen kwikdampen vrij konden komen. Dat zou bij medewerkers kunnen leiden tot blijvende neurologische schade of de dood. Maar SBM probeerde, zo meldt Zembla, de hoeveelheid kwik te verhullen om zo veel geld aan schoonmaakkosten te besparen. Medewerkers werden nauwelijks beschermd.</p>
<p>De tanker Yetagun lag jarenlang boven het gelijknamige gasveld bij Myanmar. In dat gasveld is veel kwik aanwezig, dat zich bij opslag van het gas hecht aan de opslagtanks. Toen SBM het schip wilde laten slopen, werd onderzoek gedaan door een chemisch expert. Die constateerde de hoge concentratie kwik.</p>
<h2>Rapport afzwakken</h2>
<p>Zembla meldt dat SBM Offshore het rapport eerst probeerde af te zwakken. Het Nederlandse bedrijf liet daarna een tweede bureau onderzoek doen, dat opvallend genoeg concludeerde dat er geen sprake van was hoge concentraties kwik. Betrokkenen zeggen tegen het onderzoeksprogramma van omroep BNNVARA dat er van alles aan dit onderzoek rammelde en dat SBM de miljoenen kostende schoonmaak wilde omzeilen.</p>
<p>Het kwikschip ging uiteindelijk naar een sloopbedrijf in India. Dat bedrijf en SBM Offshore stellen in een reactie dat de medewerkers passende bescherming kregen en niet zijn blootgesteld aan kwikdampen. Maar uit geheime opnames blijkt echter dat werknemers zonder enige vorm van bescherming aan het werk waren, en werden blootgesteld aan dampen die vrijkwamen door gebruik van gasbranders.</p>
<p>Het programma sprak ook met de slopers: die zeiden dat ze alleen beschermende kleding kregen bij inspecties. Ook klaagden sommige medewerkers over ademhalingsproblemen en misselijkheid.</p>
<p>Scheepsslopers in AziÃ« moeten hun werk onder zware omstandigheden doen. Jaarlijks komen er tientallen mensen bij om het leven. De Europese Unie heeft de sloop van schepen op de Indiase stranden die die onder EU-vlag varen verboden. Dat was niet van toepassing voor het SBM-schip Yetagun: dat voer onder de vlag van de Bahama's.</p>
