---
layout: post
title: "Ondergelopen straten en ander ongemak door noodweer"
date: Thu, 20 Jun 2019 10:24:32 +0200
category: nieuws
externe_link: "https://nos.nl/l/2289817"
feature_image: "https://nos.nl/data/image/2019/06/20/557811/1008x567.jpg"
---

<p>Hoosbuien, hagelstenen en windstoten tot 90 kilometer per uur. Het noodweer veroorzaakte gisteravond ondergelopen straten en ander ongemak. Voor Brabant gold twee uur lang code oranje.</p>
<p>Een flinke hoosbui in Arnhem had tot gevolg dat het in seniorenflat Tuinstede zelfs binnen regende. Het glazen dak van het gebouw was al kapot en kan pas morgen worden gerepareerd. Boze bewoners zeggen tegen Omroep Gelderland dat de woningcorporatie te langzaam is met het oplossen van het probleem.</p>
<p>Volgens het KNMI viel in De Bilt 40,9 millimeter water, ruim de helft van de normale hoeveelheid neerslag in een maand. Dat was vooral te merken in Nieuwegein. Op industrieterrein Laagraven zijn volgens de brandweer meerdere daken ingestort. Zo kwam bij de Gamma een deel van het dak naar beneden. Medewerkers konden op tijd wegkomen. Een ooggetuige zegt tegen RTV Utrecht dat er veel schade is. De bouwmarkt is vandaag dicht.</p>
<h2>Appeltaart en soep</h2>
<p>Veel evenementen gingen niet door of werden halverwege afgebroken. Zo kon de helft van de 250 deelnemers aan de Go4Funrun in Nieuwleusen het ren-parcours met obstakels niet afmaken. De avondvierdaagse in Nijverdal ging gisteravond niet door.</p>
<p>In Alkmaar waren de wandelaars van een seniorenvierdaagse 's ochtends bij een blauwe lucht en veel zon vertrokken. Maar al snel vielen hevige buien. In het centrum van Bergen maakten de deelnemers er het beste van met soep, appeltaart en muziek.</p>
<h2>Blikseminslag</h2>
<p>Het rommelde de hele dag. In Ossendrecht sloeg de bliksem in waardoor veertien militairen in opleiding gewond raakten. Door blikseminslag op het spoor reden er tijdelijk geen treinen tussen Venlo en Boxmeer.</p>
<p>In Deventer en omgeving vielen hagelstenen zo groot als euromunten. Op Twitter kwamen veel filmpjes en foto's voorbij. Hoe groot de schade is na het noodweer van gisteren is nog niet bekend.</p>
