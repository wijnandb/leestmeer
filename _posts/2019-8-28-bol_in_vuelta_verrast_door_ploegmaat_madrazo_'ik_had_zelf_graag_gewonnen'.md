---
layout: post
title: "Bol in Vuelta verrast door ploegmaat Madrazo: 'Ik had zelf graag gewonnen'"
date: Wed, 28 Aug 2019 21:35:09 +0200
categories: 
- sport 
- wielrennen 
externe_link: "https://nos.nl/l/2299372"
feature_image: "https://nos.nl/data/image/2019/08/28/573207/1008x567.jpg"
---

<p>Lange tijd leek Jetse Bol de beste papieren te hebben om de vijfde etappe van de Vuelta te winnen. In het wiel van medevluchter José Herrada werd hij naar de finish gereden, terwijl daarachter zijn ploegmaat Ángel Madrazo probeerde aan te sluiten.</p>
<p>Optimaal profiteren van Herrada en er in de laatste meters overheen klappen. Dat was het plan van Bol, totdat Madrazo terugkwam en er met zijn laatste krachten een snelle spurt uit wist te persen.</p>
<p>"Ik ga niet liegen: ik had zelf graag gewonnen", erkent Bol woensdagavond telefonisch in het radioprogramma Langs de Lijn En Omstreken.</p>
<p>"Maar het is wat het is. Ik ben vooral blij dat Herrada niet won, dan was ik een stuk verbitterder geweest."</p>
<p>Waar zijn ploeggenoot en bolletjestruidrager Madrazo zijn laatste demarrage vandaan haalde, weet ook Bol niet. "Hij werd gelost, kwam terug, werd weer gelost en kwam weer terug... Ik had niet gedacht dat hij nog kon aanvallen."</p>
<h2>Opmerkelijk moment</h2>
<p>Het had zomaar kunnen zijn dat Madrazo de slotklim nooit was opgefietst. En dat kwam dan door toedoen van zijn eigen ploegleiderswagen. Madrazo werd aangetikt door de bumper van de auto en kwam bijna ten val.</p>
<p>Bekijk de samenvatting van de vijfde etappe, met daarin de beelden van de aanrijding. </p>
<p>Bol zag het gebeuren. "Ja, daar ging even iets mis. Herrada beklaagde zich op rechts bij onze ploegbaas omdat we niet hard genoeg meereden, terwijl ik op links aan het praten was met de ploegleider. Dat ging net goed gelukkig."</p>
<p>De etappezege van zijn team Burgos levert naast een avondmaal met champagne een bevestiging op voor de 29-jarige Bol. "Ik laat zien dat ik het kan. Eigenlijk kan ik niet niet beter doen, totdat ik een etappe win."</p>
