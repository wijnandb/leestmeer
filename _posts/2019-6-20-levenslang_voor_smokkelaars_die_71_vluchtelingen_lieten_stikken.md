---
layout: post
title: "Levenslang voor smokkelaars die 71 vluchtelingen lieten stikken"
date: Thu, 20 Jun 2019 10:52:38 +0200
category: nieuws
externe_link: "https://nos.nl/l/2289822"
feature_image: "https://nos.nl/data/image/2019/06/20/557821/1008x567.jpg"
---

<p>Vier mensensmokkelaars die verantwoordelijk zijn voor de dood van 71 vluchtelingen zijn in Hongarije tot levenslang veroordeeld. De zaak uit 2015 leidde internationaal tot ophef en wordt als een van de dieptepunten van de vluchtelingencrisis beschouwd.</p>
<p>De Afghaanse hoofdverdachte en zijn drie Bulgaarse handlangers brachten in 2015 59 mannen, 8 vrouwen en 4 kinderen in een afgesloten koelwagen over de Hongaars-Oostenrijkse grens. Onderweg probeerden de vluchtelingen met bonzen en schreeuwen de smokkelaars te waarschuwen dat ze stikten, maar dat werd genegeerd.</p>
<p>De door de smokkelaars verlaten vrachtwagen werd ontdekt langs de Oostenrijkse snelweg door een agent. De vluchtelingen waren toen al twee dagen dood. De vloeistof die eruit lekte, bleek van ontbindende lichamen te zijn.</p>
<p>Een lagere rechtbank had de smokkelaars tot een gevangenisstraf van 25 jaar veroordeeld. In hoger beroep hebben ze levenslang gekregen. Drie van hen hebben geen recht op vervroegde vrijlating, de vierde mag over dertig jaar een verzoek indienen.</p>
