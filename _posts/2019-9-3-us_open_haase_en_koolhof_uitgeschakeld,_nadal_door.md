---
layout: post
title: "US Open: Haase en Koolhof uitgeschakeld, Nadal door"
date: Tue, 03 Sep 2019 07:35:22 +0200
category: sport
externe_link: "https://www.telegraaf.nl/sport/2042611104/us-open-haase-en-koolhof-uitgeschakeld-nadal-door"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6c745e9c-ce15-11e9-b9ef-02c309bc01c1.jpg"
---

<p class="intro">Robin Haase en Wesley Koolhof zijn er niet in geslaagd de kwartfinales te bereiken bij het dubbelspel op de US Open.</p> <p>Het Nederlandse duo verloor met 6-4 6-4 van Juan Sebastian Cabal en Robert Farah. Dat Colombiaanse duo is als eerste geplaatst in New York.</p><p>In de partij die net geen anderhalf uur duurde kwamen de Nederlanders iets te kort om het de tegenstanders echt lastig te maken. Haase en Koolhof waren als dertiende geplaatst.</p><p>Koolhof (30) werd met de 44-jarige Kveta Peschke uit Tsjechië ook uitgeschakeld in het gemengddubbel. Het duo moest buigen voor de Taiwanese Hao-ching Chan en Michael Venus uit Nieuw-Zeeland: 3-6 6-7 (0). Ook in het gemengddubbel trof Koolhof het koppel dat als eerste is geplaatst.</p><p>Demi Schuurs doet wel nog mee in het gemengddubbel. De Limburgse speelt dinsdag met haar Finse partner Henri Kontinen de kwartfinale.</p><p>Nadal</p><p>Rafael Nadal heeft tamelijk eenvoudig de Kroaat Marin Cilic verslagen in de vierde ronde van de US Open in New York. Alleen in de tweede set kon Cilic, in 2014 winnaar van het Amerikaanse grandslamtoernooi, Nadal serieus partij geven in het volgepakte Arthur Ashe-stadion. Daarna had de mondiale nummer 23 weinig in te brengen tegen de nummer 2 van de wereld. Nadal won in vier sets: 6-3 3-6 6-1 6-2.</p><p>In de laatste game sloeg de Spanjaard nog een fenomenaal punt. Met een uiterste krachtsinspanning wist Nadal een messcherpe volley van Cilic naar de linkerkant van de baan te halen. Hij sloeg de bal met een curve om de netpaal heen het achterveld in, waardoor hij op matchpoint kwam. Nadal schreeuwde het uit van vreugde, zoals op de tribune ook de fanatiek meelevende golfer Tiger Woods deed.</p><p>„Het betekent veel voor mij dat Tiger me kwam aanmoedigen”, zei Nadal. „Hij is een bron van inspiratie, met alle dingen die hij heeft bereikt in de sport en met zijn vechtersmentaliteit.” De Spanjaard neemt het in de kwartfinale op tegen Diego Schwartzman. De Argentijn, in de eerste ronde te sterk voor Robin Haase, sloeg de Duitser Alexander Zverev uit het toernooi (3-6 6-2 6-4 6-3). Nadal won de voorgaande zeven duels met Schwartzman allemaal. Ze kwamen elkaar vorig jaar tegen op de Australian Open en Roland Garros, beide partijen won Nadal in vier sets.</p><p>De 33-jarige Spanjaard is in New York op jacht naar zijn vierde triomf op de US Open. Hij was in 2010, 2013 en 2017 de beste in New York. Na de uitschakeling van titelverdediger Novak Djokovic, die geblesseerd moest opgeven tegen de Zwitser Stan Wawrinka, is Nadal de favoriet voor de eindzege.</p><p>Vrouwentoernooi</p><p>De Canadese tennisster Bianca Andreescu heeft de kwartfinales bereikt op de US Open. Het 19-jarige toptalent, dat dit jaar al de hardcourttoernooien van Indian Wells en Toronto won, rekende in drie sets af met de Amerikaanse qualifier Taylor Townsend: 6-1 4-6 6-2. Townsend had in de tweede ronde nog voor een grote verrassing gezorgd door Simona Halep, de kampioene van Wimbledon, te verslaan.</p><p>Andreescu is de eerste Canadese sinds Patricia Hy-Boulais in 1992 die bij de laatste acht op de US Open zit. De als vijftiende geplaatste tiener gaat met Elise Mertens strijden om een plek in de halve finales. De Belgische nummer 25 van de plaatsingslijst was veel te sterk voor de Amerikaanse Kristie Ahn die met een wildcard mocht meedoen in New York (6-1 6-1).</p><p>De Duitse Julia Görges, in de derde ronde verantwoordelijk voor de uitschakeling van Kiki Bertens, moest het afleggen tegen Donna Vekic uit Kroatië: 7-6 (5) 5-7 3-6. Vekic staat in de kwartfinale tegenover Belinda Bencic, de Zwitserse die titelverdedigster Naomi Osaka uit Japan uit het toernooi sloeg.</p>
