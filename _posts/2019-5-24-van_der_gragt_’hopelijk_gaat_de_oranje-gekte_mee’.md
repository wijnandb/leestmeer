---
layout: post
title: "Van der Gragt: ’Hopelijk gaat de Oranje-gekte mee’"
date: Fri, 24 May 2019 11:21:51 +0200
category: sport
externe_link: "https://www.telegraaf.nl/sport/3641505/van-der-gragt-hopelijk-gaat-de-oranje-gekte-mee"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/744bc91c-7e05-11e9-b60b-0217670beecd.JPG"
---

<p class="intro">Stefanie van der Gragt heeft bij FC Barcelona vrijwel het gehele seizoen geworsteld met blessures. Een kleine drie weken voor de start van het WK meldde de verdedigster zich echter fit en uitgerust bij de selectie van de Nederlandse voetbalsters.</p> <p>„Zo, het mocht even duren, maar gelukkig ben ik er weer”, zegt Van der Gragt met opluchting in haar stem. „In de aanloop naar het laatste EK was ik bijna het hele seizoen geblesseerd, maar toen pakten we wel de Europese titel. Laten we hopen dat het nu weer zo gaat.”</p><p>Het zegt genoeg over de status van Van der Gragt dat bondscoach Sarina Wiegman haar vorige maand ’gewoon’ opnam in de WK-selectie, terwijl de 26-jarige Noord-Hollandse toen pas net verlost was van een slepende bovenbeenblessure. „Ik heb lang lopen kwakkelen. Eerst met een peesblessure en daarna scheurde ik een spier in mijn bovenbeen. Wel fit, niet fit, wel, niet; zo ging het de hele tijd. Mentaal was dat zwaar.”</p><p>Fysio</p><p>Van der Gragt bracht tijdens haar eerste seizoen bij Barcelona meer tijd met de fysiotherapeuten door dan dat ze op het veld stond met haar teamgenotes, onder wie Lieke Martens. De afgelopen weken kon ze toch nog wat wedstrijden spelen. Als invalster deed ze vorige week de laatste 10 minuten mee in de verloren finale van de Champions League tegen Olympique Lyon (1-4). „Uiteindelijk heb ik dit seizoen acht wedstrijden gespeeld. Niet wat ik had gehoopt en verwacht, maar daarom is het voor mij wel extra fijn dat we nu nog een WK hebben.”</p><p>Een fitte Van der Gragt is bij Wiegman een ’zekerheidje’ centraal achterin. De lange en kopsterke verdedigster begon het EK 2017 als reserve vanwege de naweeën van een knieblessure, maar ze speelde zich al snel in de basis. „Dat pakte toen goed uit. Je ziet wel vaker spelers die na een seizoen vol blessures dan op een eindtoernooi kunnen pieken. Ja, zoals Marco van Basten op het EK van 1988. Ik hoop dat het voor mij ook zo uitpakt.”</p><p>Europees kampioen</p><p>Als regerend kampioen van Europa behoort Oranje tot de outsiders voor de wereldtitel. „Op het vorige WK, vier jaar geleden in Canada, was het voor ons al een hele prestatie dat we de groep doorkwamen. Op het EK in eigen land hebben we daarna laten zien dat we een heel goede ploeg hebben. Het publiek fungeerde toen echt als twaalfde man. Het WK is nu ook dicht bij huis. Hopelijk gaat die ’oranjegekte’ mee naar Frankrijk. Als wij ons niveau halen, denk ik dat we heel ver kunnen komen.”</p>
