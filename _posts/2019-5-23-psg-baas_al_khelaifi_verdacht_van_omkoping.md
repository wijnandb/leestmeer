---
layout: post
title: "PSG-baas Al Khelaifi verdacht van omkoping"
date: Thu, 23 May 2019 13:40:36 +0200
categories: 
- sport 
- voetbal 
externe_link: "https://nos.nl/l/2285963"
feature_image: "https://nos.nl/data/image/2019/05/23/551963/1008x567.jpg"
---

<p>De Qatarese clubeigenaar van Paris Saint-Germain, Nasser Al-Khelaifi, wordt door een Franse rechter verdacht van omkoping. Hij wordt beschuldigd van het betalen van smeergeld aan voormalig IAAF-baas Lamine Diack. Al-Khelaifi zou in totaal 3,5 miljoen dollar betaald hebben om de WK atletiek naar Doha te halen.</p>
<p>Dat toernooi ging in 2017 uiteindelijk naar Londen, maar Doha mag de kampioenschappen dit jaar wél organiseren. Er is inmiddels een officieel onderzoek ingesteld naar Al-Khelaifi.</p>
<h2>Toeval</h2>
<p>Rechter Renaud van Ruymbeke kwam de corruptie min of meer bij toeval op het spoor. Bij zijn onderzoek naar het grootschalige dopingschandaal in de Russische atletiekwereld, stuitte hij op twee betalingen aan Diack. Volgens de rechter kwamen die van Al-Khelaifi.</p>
<p>Diack werd in 2015 gearresteerd in Frankrijk wegens corruptie en witwassen. Hij zou onder andere geld hebben aangenomen om positieve Russische dopingtests onder het tapijt te schuiven.</p>
<p>Al-Khelaifi, tevens eigenaar van mediabedrijf beIN Media en sinds februari ook lid van het hoofdbestuur van de Europese voetbalbond UEFA, lag al vaker onder vuur. Om de uitzendrechten voor de WK's van 2018 tot en met 2030 in handen te krijgen zou hij de inmiddels geschorste secretaris-generaal Jérôme Valcke van de FIFA hebben omgekocht.</p>
