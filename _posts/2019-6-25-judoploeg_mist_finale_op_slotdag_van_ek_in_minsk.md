---
layout: post
title: "Judoploeg mist finale op slotdag van EK in Minsk"
date: Tue, 25 Jun 2019 12:17:45 +0200
category: sport
externe_link: "https://nos.nl/l/2290591"
feature_image: "https://nos.nl/data/image/2019/06/25/559102/1008x567.jpg"
---

<p>De Nederlandse judoploeg is er op de slotdag van de EK in Minsk niet in geslaagd de finale te bereiken. In de halve finales van de strijd voor gemengde landenteams vormde Portugal net een te hoge hobbel.</p>
<p>Oranje was in de Wit-Russische hoofdstad, waar het judotoernooi onderdeel is van de Europese Spelen eerder op de dag te sterk geweest voor achtereenvolgens Roemenië en Slovenië. Beide keren werd het 4-1 voor Nederland.</p>
<h2>Meeslepend</h2>
<p>In de halve finales keek Nederland na zeges van Michael Korrel en Jesper Smink en nederlagen van Marhinde Verkerk, Juul Franssen en Roy Koffijberg tegen een 3-2 achterstand aan, toen Sanne Verhagen op de mat verscheen voor de partij tegen Telma Monteiro, de vrouw die haar eerder in het toernooi van het brons had gehouden in de klasse tot 57 kilogram.</p>
<p>De twee judoka's maakten er een meeslepend gevecht van dat uiteindelijk maar liefst twaalf minuten duurde. Beiden kozen om en om het initiatief. Er stonden voor ieder twee strafjes op het bord toen de Portugese een geslaagde aanval wist te plaatsen en het pleit in haar en Portugals voordeel beslechtte. </p>
<h2>Olympisch</h2>
<p>Oranje rest nu de strijd om het brons tegen de winnaar van het duel tussen Rusland en Wit-Rusland. </p>
<p>De gemengde landenploeg van Nederland veroverde bij de EK van vorig jaar zilver. Het judo-onderdeel staat volgend jaar in Tokio voor het eerst op het olympisch programma.</p>
