---
layout: post
title: "Prominente Russische onderzoeksjournalist opgepakt"
date: Fri, 07 Jun 2019 18:35:46 +0200
category: nieuws
externe_link: "https://nos.nl/l/2288056"
feature_image: "https://nos.nl/data/image/2019/06/07/555288/1008x567.jpg"
---

<p>De Russische onderzoeksjournalist Ivan Goloenov is aangeklaagd voor drugshandel, nadat in zijn rugzak de partydrug mephedrone is aangetroffen. Volgens de politie zijn er na de aanhouding gistermiddag in Moskou in het huis van Goloenov nog meer drugs gevonden en werd ook apparatuur aangetroffen om drugs te maken.</p>
<p>De Moskouse politie plaatste bij het eerste bericht over de aanhouding foto's van onder meer zakken met wit poeder en lege flessen. Als Goloenov schuldig wordt bevonden, kan hij veroordeeld worden voor een celstraf tussen de 10 en 20 jaar.</p>
<h2>'Opgepakt vanwege zijn journalistiek'</h2>
<p>De arrestatie leidt tot veel opschudding. De 36-jarige Golunov staat te boek als een van de beste onderzoeksjournalisten van Rusland. Hij schrijft voor de onafhankelijke website Meduza, voornamelijk over corruptie in de Moskouse politiek.</p>
<p>De site van Meduza staat inmiddels vol verklaringen van collega-journalisten, die denken dat Goloenov er door de politie is ingeluisd.</p>
<p>Bij het Russische ministerie van Binnenlandse Zaken in Moskou werd vandaag gedemonstreerd tegen de arrestatie van Goloenov: </p>
<p>Meduza zegt volledig in de onschuld van Goloenov te geloven. Hij is opgepakt vanwege zijn journalistieke werk, schrijven de ceo en hoofdredacteur van Meduza in een gezamenlijke verklaring.</p>
<p>In zijn cel zou hij onder meer zijn geslagen door agenten, mocht hij 12 uur lang met niemand contact hebben en kreeg hij geen toestemming tests te doen die zouden bewijzen dat hij de drugs niet heeft aangeraakt.</p>
<h2>Twijfels over foto's</h2>
<p>Alexander Oerzjanov, een vriend van Goloenov, zegt tegen persbureau AP dat de foto's van de politie helemaal niet gemaakt kunnen zijn in het appartement van Goloenov. "Zijn appartement heeft witte muren. Op de foto's zijn houten muren te zien en een cementen vloer. Het lijkt niet eens op een appartement."</p>
<p>De politie van Moskou heeft de foto's inmiddels verwijderd bij het bericht over Goloenov. In een verklaring schrijft de politie dat de foto's bij een andere inval in Moskou zijn gemaakt en dat er mogelijk een verband is met Goloenov.</p>
<p>Mensenrechtenorganisatie Amnesty International noemt de arrestatie "diep alarmerend". Volgens Natalia Zviagina, directeur Rusland bij Amnesty, wijst alles erop dat de drugs bij Goloenov zijn geplaatst door de politie.</p>
<p>"Ivan Goloenov is een prominente criticus en zijn onderzoeken naar overheidscorruptie vielen blijkbaar niet goed bij de autoriteiten", aldus Zviagina.</p>
