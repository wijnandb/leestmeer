---
layout: post
title: "'Misbruikbeelden van ruim 400 Nederlandse kinderen online'"
date: Mon, 13 May 2019 12:45:33 +0200
category: nieuws
externe_link: "https://nos.nl/l/2284411"
feature_image: "https://nos.nl/data/image/2017/01/04/344240/1008x567.jpg"
---

<p>Op het dark web, een anoniem deel van het internet, worden in besloten netwerken veelvuldig beelden gedeeld van seksueel misbruik van specifiek Nederlandse kinderen. Dat concludeert RTL Nieuws na een maandenlang onderzoek waarbij journalist DaniÃ«l Verlaan undercover ging.</p>
<p>Binnen de netwerken is een grote groep Nederlandse leden, bestaande uit duizenden mensen, specifiek op zoek naar misbruik van Nederlandse kinderen. De slachtoffers zijn baby's tot kinderen van 13 jaar. De meeste slachtoffers zijn jonge meisjes.</p>
<p>In de netwerken worden ook tips gegeven over misbruik en plekken waar kwetsbare kinderen te vinden zijn. Zo worden daders bijvoorbeeld ergens vrijwillig hulpverlener om kinderen te misbruiken. Tegelijkertijd komen misbruikers volgens Verlaan vaak uit de omgeving van het slachtoffer, zoals familieleden, vrienden of een leraar.</p>
<h2>Beelden verwijderd</h2>
<p>Verlaan zag naar eigen zeggen 420 Nederlandse kinderen voorbijkomen op de netwerken. Om vast te stellen of het Nederlandse kinderen waren deed hij een steekproef waarbij hij keek of er Nederlandse dingen op de beelden te zien waren, een Nederlands tv-kanaal of dat er Nederlands werd gesproken.</p>
<p>RTL heeft de politie op de hoogte gesteld van het onderzoek en de beelden zijn na te zijn bekeken op een veilige manier verwijderd.</p>
<p>De politie zegt tegen RTL dat er volgens hun informatie van zo'n 1700 Nederlandse slachtoffers beelden online te vinden zijn. Ze zijn te vinden op het dark web, maar de beelden worden ook via appjes of e-mail gedeeld.</p>
<p>Ben van Mierlo, hoofd van het team bij de politie dat kinderporno bestrijdt, zegt dat het bij 10 tot 20 procent van de beelden die worden gedeeld gaat om nieuw materiaal. "In het algemeen zien we vaak oud materiaal waarvan de zaak al is opgelost."</p>
