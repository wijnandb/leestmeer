---
layout: post
title: "Lichte lunch voor beleggers"
date: Mon, 08 Jul 2019 12:47:00 +0200
categories: 
- financieel 
- koersen 
externe_link: "https://www.telegraaf.nl/financieel/362780526/lichte-lunch-voor-beleggers"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bf42b544-a16d-11e9-b48e-02d2fb1aa1d7.jpg"
---

<p class="intro">De AEX bleef tijdens lunchtijd rond het slot van vrijdag schommelen. Beleggers deden het rustig aan, nu blijkt dat de Amerikaanse arbeidsmarkt nog altijd goed draait. Dit betekent wel dat er dit jaar minder renteverlagingen in het verschiet liggen.</p> <p>De AEX stond om kwart voor één 0,2% lager op 569,5 punten. De AMX daalde 0,8% naar 800,2 punten. De beursgraadmeters in Londen, Frankfurt en Parijs leverden licht in.</p><p>De Amerikaanse beurzen openen om half vier naar verwachting 0,2% tot 0,4% lager.</p><p>Beleggers opereren voorzichtig, vanwege het sterke Amerikaanse banenrapport over juni dat vrijdag naar buiten kwam. Vermogensbeheerder Richard Abma van OHV wijst erop dat de markt nog altijd een renteverlaging door de Amerikaanse centrale bank eind deze maand inprijst. „Fed-voorzitter Powell zal hier woensdag bij zijn voordracht voor het Amerikaanse congres waarschijnlijk ook op hinten. Maar beleggers schatten de kans op een volgende verlaging eind september nog op slechts 70% in. En een derde verlaging later dit jaar zit er niet meer in.”</p><p>Desondanks blijft Abma positief gestemd over aandelen. „De rentes blijven dalen, ook in Europa, waardoor steeds meer spaarders aandelen kopen. En ondanks enkele zwaktes zoals in de Duitse industrie gaat het economisch nog altijd goed. Hieraan leveren consumenten een grote bijdrage, geholpen door de lage werkloosheid.”</p><p>In de AEX was AkzoNobel de grootste verliezer met een min van 1,7%. De verffabrikant kreeg een verkoopadvies van de Amerikaanse bank Citi voor de kiezen met een koersdoel dat van €84,90 naar €70 ging. De banken ING en ABN Amro volgden met verliezen van 1,5% en 1,4%.</p><p>Staalfabrikant ArcelorMittal blonk met een plus van 2,1% uit.</p><p>In de AMX incasseerde BAM een koersdreun van 21,3%. Het bouwconcern waarschuwde de eerste zes maanden van dit jaar af te moeten sluiten met rode cijfers. De kosten vallen in totaal €90 miljoen hoger uit dan geraamd.</p><p>Maritiem dienstverlener SBM Offshore (+2,6%) was de grootste stijger in de AMX. Air France KLM vloog 1% hoger. Het luchtvaartconcern vervoerde in juni 9,7 miljoen reizigers, een toename van 3,4% op jaarbasis. De gemiddelde bezettingsgraad bedroeg 90,7%.</p><p>Smallcapfonds Sif boekte een koerssprong van 16,8%. De funderingsspecialist heeft een opdracht gekregen voor het offshore windpark Vineyard, wat het eerste windpark is voor de kust van de VS. Volgens de topman is de stap naar de Amerikaanse markt een belangrijke mijlpaal voor Sif.</p><p>Op de lokale markt zakte Beter Bed 11%. De Vereniging van Effectenbezitters eist opheldering over de problemen bij de bedden- en matrassenverkoper.</p><p>Wil je een paar keer per dag het meest besproken nieuws van de Financiële Telegraaf via WhatsApp ontvangen? Meld je dan aan voor deze gratis dienst.</p>
