---
layout: post
title: "Zweden verslaat WK-debutant Chili na hevige onweersbui"
date: Tue, 11 Jun 2019 20:40:09 +0200
category: sport
externe_link: "https://nos.nl/l/2288654"
feature_image: "https://nos.nl/data/image/2019/06/11/556202/1008x567.jpg"
---

<p>Zweden heeft in groep F van het WK voetbal een zwaarbevochten 2-0 zege geboekt op WK-debutant Chili. Het duel in Rennes lag halverwege de tweede helft veertig minuten stil vanwege een hevige onweersbui. </p>
<p>In de eerste helft was Zweden, de nummer 8 van de wereld, duidelijk beter dan Chili, de nummer 39 op de FIFA-ranking. De Zweedse vrouwen bepaalden het spel, kregen kansen, maar slaagden er niet in die te verzilveren.</p>
<p>Dat was vooral te danken aan de Chileense keepster Christiane Endler, die enkele prachtige reddingen verrichtte. Ook de grootste kans voor Zweden - Nilla Fischer kon van dichtbij binnenschieten - werd door Endler onschadelijk gemaakt.</p>
<h2>Donder en bliksem</h2>
<p>De tweede helft gaf op het veld hetzelfde beeld, maar boven het veld veranderde de situatie: donkere wolken pakten zich samen en uiteindelijk begon het hard te regenen en te onweren. De donder en bliksem was zo hevig dat de Mexicaanse scheidsrechter Lucila Venegas de speelsters in de 71ste minuut naar de kleedkamers stuurde.</p>
<p>Na 40 minuten pauze, toen de wolken waren weggetrokken, werd de wedstrijd hervat. Meteen kreeg Zweden opnieuw een beste kans via Sofia Jakobsson, maar wederom deed doelvrouw Endler haar werk prima.</p>
<p>In de 83ste minuut slaagde Zweden er alsnog in een gaatje te vinden in de Chileense defensie. Manchester City-speelster Kosovare Asslani kreeg de bal met wat geluk voor haar voeten, maar schoot vervolgens fraai raak in het dak van het doel.</p>
<p>In blessuretijd werd het zelfs nog 2-0 voor Zweden en dat was ook het hoogtepunt van de wedstrijd: Madelen Janogy slalomde het Chileense strafschopgebied binnen en rondde af met een mooi schot.</p>
<p>Om 21.00 uur wordt het andere duel in groep F gespeeld: wereldkampioen de VS treft Thailand.</p>
