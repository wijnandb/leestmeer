---
layout: post
title: "'Pro-anorexiasites verbieden werkt niet'"
date: Fri, 31 May 2019 23:02:56 +0200
category: nieuws
externe_link: "https://nos.nl/l/2287109"
feature_image: "https://nos.nl/data/image/2017/09/01/414092/1008x567.jpg"
---

<p>Op de sites waar meisjes met anorexia tips uitwisselen om te vermageren zijn ook 'coaches' actief, die meisjes aansturen en zelfs straffen of uitschelden als ze niet streng genoeg voor zichzelf zijn.</p>
<p>Die 'coaches' op anorexia-websites zijn vaak mannen, die vooral uit zijn op seksueel getinte foto's of seks. Dit blijkt uit de eerste resultaten van een onderzoek van het Centrum tegen Kinderhandel en Mensenhandel (CKM), GGZ Rivierduinen Eetstoornissen Ursula en Proud2Bme, waar NOSop3 inzage in kreeg.</p>
<p>Advocaat Richard Korver staat veel slachtoffers van zedenzaken bij, zo ook slachtoffers van Bob J. uit Apeldoorn. Bob J. maakte zich schuldig aan verkrachting, ernstige bedreiging en uitbuiting van anorexiapatiënten die hij onder meer via sociale media opspoorde. Bob J. is gepakt, maar het opsporen van dit soort daders is niet gemakkelijk.</p>
<p>"Zonder aangiftes is het erg ingewikkeld om deze daders aan te pakken", zegt Korver. "De politie kan geen lok-coaches inzetten want dat geldt als uitlokking. Er moet eerst een concrete verdenking liggen tegen een concreet persoon. Je kan niet zomaar in gesprekken gaan neuzen. We willen niet dat ze in allerlei chats gaan grasduinen zonder concrete verdenkingen en dus zonder toestemming van de rechter-commissaris."</p>
<p>Waarom worden deze pro-anorexiasites dan niet verboden? Volgens Korver werkt dit niet: "Het gaat dan nog meer ondergronds. We kunnen het beter goed gaan monitoren. Pedovereniging Martijn is ook verboden maar als je dit soort types aan oppervlakte houdt kun je nog ingrijpen."</p>
<p>Ook ziet Korver het nut van voorlichtingscampagnes niet in. "Dat zou mijn cliënten destijds echt niet hebben beïnvloed. Dit zijn meisjes in grote psychische nood. Het enige wat je kunt hopen is dat beheerders van dit soort sites hun verantwoordelijkheid nemen en meekijken."</p>
<p>Korver geeft aan dat hij de enige is van een netwerk van advocaten gespecialiseerd in zedenzaken die een dergelijke zaak heeft gehad. "Justitie lukt het dus niet om dit soort zaken voor de rechter te brengen."</p>
<p>Voor de slachtoffers zelf is het erg moeilijk om om hulp te vragen. Korver weet van een deskundige dat de geestelijke schade op slachtoffers vele malen groter is wanneer het misbruik wordt gepleegd door iemand die zich voordoet als een soort hulpverlener, zoals de coaches op die sites doen. "Je beschadigt alle vertrouwen in hulpverlening. Dat maakt om hulp vragen nog complexer."</p>
