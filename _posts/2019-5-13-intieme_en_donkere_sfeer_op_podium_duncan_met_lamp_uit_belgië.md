---
layout: post
title: "Intieme en donkere sfeer op podium Duncan met lamp uit België"
date: Mon, 13 May 2019 17:25:28 +0200
category: nieuws
externe_link: "https://nos.nl/l/2284450"
feature_image: "https://nos.nl/data/image/2019/05/11/549186/1008x567.jpg"
---

<p>Verbaasd en geschrokken, dat was het creatieve team rondom Duncan Laurence vorige week. Toen stond de zanger voor het eerst met zijn lied Arcade op het songfestivalpodium in Tel Aviv. In maart was een plan ingeleverd, waarin stond hoe het er op tv uit moet gaan uitzien.</p>
<p>In het plan stonden de camerashots, de belichting en de visuals nauwkeurig omschreven, maar hoe het er nu in Israël uitzag, leek volgens Ilse Delange, die deel uitmaakt van Duncan's team, op bijna niets van wat ze er van verwacht hadden. "Je hoopt bij zo'n eerste repetitie dat je op minimaal 80 procent van het eindresultaat zit, dit was er heel ver onder."</p>
<p>Het idee was om een intieme en donkere sfeer op het podium creëren. "Voor ons was één ding heel belangrijk, niets mag afleiden van de song. We willen dat het heel donker is, en dat je eigenlijk geen vorm ziet, dus ook niet van dat fantastische podium dat ze gebouwd hebben ", aldus DeLange. Dat leek in eerste instantie flink te botsen met het team in Israël. "Zij zijn natuurlijk supertrots op wat er allemaal mogelijk is en dan zeggen wij, nee, doe alles maar weg."</p>
<p>Het enige dat eigenlijk echt op moest vallen, was een lamp die boven de piano van Duncan bungelt. Dat pakte totaal verkeerd uit. "Tijdens de eerste repetitie zag het er voor ons uit als een plastic, witte bal, die ook nog eens op de verkeerde plek hing", zegt DeLange. </p>
<p>"We zijn meteen in actie gekomen, hebben een lamp in België laten maken en die is vrijdagochtend aangekomen." Op de repetitie van zaterdag kon die nog niet op de gewenste plek boven in het podium worden gehangen. Daarom stond er een glazen kubus met een lamp op de piano.</p>
<p>Net als sommige andere landen kreeg Nederland op zondag een extra technische repetitie en die is volgens DeLange goed verlopen.</p>
<p>Woensdag mag Duncan opnieuw het podium op. In de middag is er nog een repetitie en 's-avonds kijkt de vakjury mee. "Die middag gaat heel spannend worden", zegt DeLange. "Kijk, we willen graag bij ons plan blijven, maar het kan zijn dat we er niet helemaal 100 procent komen, dus dat is spannend." De zangeres houdt dan ook het volste vertrouwen; "Ik weet dat we met Duncan en deze song goud in handen hebben, als het met de lamp niet werkt, halen we hem weg, maar ik denk dat het goed komt."</p>
