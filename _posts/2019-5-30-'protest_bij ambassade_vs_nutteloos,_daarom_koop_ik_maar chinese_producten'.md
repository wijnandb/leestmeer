---
layout: post
title: "'Protest bij ambassade VS nutteloos, daarom koop ik maar Chinese producten'"
date: Thu, 30 May 2019 18:56:14 +0200
category: nieuws
externe_link: "https://nos.nl/l/2286981"
feature_image: "https://nos.nl/data/image/2019/05/30/553638/1008x567.jpg"
---

<p>De handelsoorlog tussen de VS en China en het verbod op handel met Huawei, leiden ertoe dat Chinese internetgebruikers massaal steun betuigen aan de telecomreus uit Shenzhen. Daarentegen komt de groei van Huawei internationaal onder druk te staan, zegt Yan Zhanmeng, analist bij Counterpoint Research in Peking.</p>
<p>Zhang Xingli, een internetondernemer uit Peking, liet via Weibo (het Chinese Twitter) aan zijn 145.000 volgers weten dat hij zijn iPhones inruilt voor smartphones van Huawei. "Ik heb drie telefoons, dat waren allemaal iPhones", vertelt hij in de achtertuin van zijn appartement in Changping, aan de noordrand van de hoofdstad. "Daarvan heb ik er nu al twee ingewisseld voor een toestel van Huawei."</p>
<p>Kijk hier naar het interview met Xingli:</p>
<p>Xingli wacht op het nieuwe besturingssysteem van Huawei om ook zijn laatste iPhone te vervangen. Dat eigen systeem moet dit najaar worden gelanceerd, en het bedrijf minder afhankelijk maken van Googles mobiele besturingssysteem Android.</p>
<h2>'Langdurige oorlog'</h2>
<p>Ook Huawei zelf laat steeds vaker van zich horen. Afgelopen week zei oprichter Ren Zhengfei in een interview met de Chinese staatstelevisie dat zijn bedrijf er klaar voor is om ten strijde te trekken. "Vanaf het begin was duidelijk dat dit lang zou kunnen gaan duren", zegt Zhengfei over het conflict met de VS. "We bereiden ons voor op een langdurige oorlog, niet op een kort gevecht. Hoe langer we vechten, hoe sterker we worden."</p>
<p>Ook in de Chinese staatsmedia weerklinkt die overtuiging en groeit het nationalistische sentiment. Directe aanvallen op bedrijven als Apple zijn vooralsnog wel uitgebleven, al laten de censors openlijke steunbetuigingen voor het 'eigen' Huawei vooralsnog ruimhartig toe.</p>
<p>Volgens de meest recente cijfers van onderzoeksbureau Canalys betaalt Apple inmiddels de prijs voor de veranderende smaak bij de Chinese consument, al speelt er meer dan de handelsoorlog alleen, zoals de hoge prijs van de iPhone. Afgelopen kwartaal werden er liefst 30 procent minder iPhones verkocht. Huawei zag de verkopen juist met 41 procent groeien. Investeringsbank Citi waarschuwt zelfs dat de verkopen van Apple in China kunnen halveren. De bank noemt daarbij de oplopende spanningen tussen de VS en China als de belangrijkste oorzaak.</p>
<p>"Hij gebruikt zijn macht om een bedrijf kapot te maken, echt ongekend", zegt de furieuze Zhang over het besluit van de Amerikaanse president Trump om handel met Huawei te verbieden. "Ik zou wel voor de Amerikaanse ambassade willen protesteren, maar dat heeft weinig zin. Daarom ga ik voor een meer praktische actie en koop ik Chinese producten."</p>
<p>De verwachting is dat de verkopen door onzekerheid over de toekomst van Android op Huawei-telefoons in Europa onder druk komen te staan. Terwijl het bedrijf het de laatste maanden juist goed doet en wereldwijd inmiddels op de tweede plek staat van meest verkochte merken, na Samsung.</p>
<p>In Nederland staat het merk op de derde plek en domineren Apple en Samsung samen de markt. Uit een rondgang van de NOS langs vergelijkingssites en webwinkels blijkt er op dit moment sprake te zijn van een dip in interesse. Die begon rond 20 mei. Toen kwam naar buiten dat Google de Android-licentie voor Huawei-telefoons zou gaan intrekken, waardoor het opeens onduidelijk was of de telefoons nog grote updates zouden krijgen.</p>
<p>Zo ziet Kieskeurig.nl dat in de drie dagen sinds 20 mei de doorkliks op Huawei-telefoons bijna met de helft daalde. Het beeld is sindsdien nog niet verbeterd. Ook Vergelijk.nl en de Pricewatch van Tweakers zien een daling. Belsimpel.nl en Mobiel.nl, twee bekende online verkooppunten voor smartphones, zien ook dalingen. Bij de eerste schommelt-ie, maar zit de daling rond de 30 procent. "Het kan best zijn dat het uitstelgedrag is", zegt mede-oprichter Jeroen Elkhuizen. Ook Aldo Hannema van Kieskeurig verwacht dat de dip tijdelijk is. "Bij de eerstvolgende stunt van Huawei zullen veel mensen het nieuws denk ik weer vergeten zijn."</p>
<p>Bij Mobiel.nl zien ze een "genuanceerd beeld". "De abonnementenverkoop is teruggelopen met zo'n 10 procent, klanten die binnenkomen via vergelijkingssites kopen 30 tot 35 procent minder toestellen", zegt directeur Lucas van Reeken.</p>
<p>Je zou dit kunnen zien als een negatief signaal voor Huawei's groei in Nederland, maar het is nog te vroeg om er conclusies aan te verbinden, zegt smartphone-analist Tim Wijkman. "Op basis van één week kun je eigenlijk niets zeggen. We weten over twee tot drie maanden pas meer." Daarnaast tekent hij aan dat promoties van andere merken ook invloed kunnen hebben op de verkopen van Huawei.</p>
