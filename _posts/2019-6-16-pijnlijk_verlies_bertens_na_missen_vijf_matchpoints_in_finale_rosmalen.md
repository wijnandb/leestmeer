---
layout: post
title: "Pijnlijk verlies Bertens na missen vijf matchpoints in finale Rosmalen"
date: Sun, 16 Jun 2019 14:55:54 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/3Aa0JCFFpWU/2289307"
feature_image: "https://nos.nl/data/image/2019/06/16/557122/1008x567.jpg"
---

<p>Kiki Bertens heeft ondanks vijf matchpoints de finale van het WTA-toernooi in Rosmalen verloren. Ze heerste aanvankelijk op alle fronten, maar na een glijpartij aan het begin van de tweede set kantelde het duel met de Amerikaanse Alison Riske: 6-0, 6-7(3), 5-7.</p>
<p>Met een 6-0, 1-0 voorsprong was Bertens hard op weg naar haar eerste toernooizege op gras. Toen gleed ze uit en kreeg ze flink last van haar bovenbeen. Bertens ging door, maar verloor uiteindelijk de wedstrijd. </p>
<p>Bertens ging in haar twaalfde finale op jacht naar haar tiende WTA-titel en begon uitstekend. Ze zocht de aanval, bewoog goed en serveerde prima, al moest ze wel twee breekkansen wegwerken in haar eerste twee opslaggames.</p>
<p>Riske, die in zeven eerdere finales maar één titel had gegrepen, bakte er weinig van. De mondiale nummer 61 strooide met fouten en een vierde nederlaag op rij tegen Bertens leek aanstaande.</p>
<h2>Blessure</h2>
<p>Na haar glijpartij en blessure onderging Bertens met een van pijn vertrokken gezicht de behandeling. Even later kwam ze toch weer de baan op.</p>
<p>Bertens ging met pijn en moeite door, bleef desondanks goed spelen, liep uit naar 4-1, maar bewoog wel wat moeizamer. Riske rook bloed en vocht zich terug naar 4-4.</p>
<h2>Regenpauze</h2>
<p>Bertens miste daarna liefst vijf matchpoints op de service van Riske en verloor de tiebreak met 7-3. Toch was Bertens niet van slag en met twee lovegames op rij kwam ze op 3-1.</p>
<p>Riske knokte zich toch weer langszij en veroverde na een regenpauze van zo'n 25 minuten haar tweede WTA-titel.</p><img src="http://feeds.feedburner.com/~r/nossporttennis/~4/3Aa0JCFFpWU" height="1" width="1" alt=""/>
