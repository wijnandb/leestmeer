---
layout: post
title: "Anti-islamactivist Tommy Robinson veroordeeld tot negen maanden cel"
date: Thu, 11 Jul 2019 17:10:52 +0200
category: nieuws
externe_link: "https://nos.nl/l/2293039"
feature_image: "https://nos.nl/data/image/2019/07/11/562744/1008x567.jpg"
---

<p>De Britse anti-islamactivist Tommy Robinson krijgt negen maanden gevangenisstraf voor minachting van de rechtbank. Hij krijgt die straf onder meer vanwege illegaal opnames die hij vorig jaar maakte bij de rechtbank in Leeds. Daar legde hij enkele Brits-Pakistaanse verdachten in een grote zedenzaak vast. Daarmee wilde hij naar eigen zeggen "moslim verkrachtingsbendes" openbaren.</p>
<p>Britse media mochten in eerste instantie niets publiceren over de zaak tegen de 29 zedenverdachten, totdat er een uitspraak tegen hen was. Robinson negeerde dat verbod en maakte onder meer een livestream die een kwart miljoen keer werd bekeken.</p>
<p>Volgens de rechtbank spoorde Robinson daarmee aan tot eigenrichting. Ook moedigde hij mensen aan langs te gaan bij een van de verdachten en hem te achtervolgen. Daarmee ontstond volgens de rechtbank een wezenlijk risico dat de rechtsgang ernstig zou worden belemmerd.</p>
<h2>Opstootjes bij parlement</h2>
<p>Robinson, die eigenlijk Stephen Yaxley-Lennon heet, kreeg eerder dertien maanden cel voor minachting, maar kwam toen na twee maanden vrij na hoger beroep. Vandaag kreeg hij zes maanden cel voor de opnames in Leeds en nog eens drie maanden voor een vergelijkbare zaak. Geoffrey Cox, de hoogste juridische adviseur van de Britse regering, zegt dat dit laat zien hoe serieus minachting wordt genomen.</p>
<p>Na de uitspraak ontstonden er opstootjes bij de rechtbank, waar volgers zich hadden verzameld om Robinson te steunen. Zo'n 200 demonstranten hebben hun protest vervolgens verplaatst naar de omgeving van het parlement, waar ze botsten met de politie.</p>
<p>Tommy Robinson werd bekend als medeoprichter van de extreem-rechtse English Defence League. Hij kwam meermaals met justitie in aanraking vanwege fraude en geweldsdelicten. Tegenwoordig heeft hij honderdduizenden volgers op sociale media, waar hij anti-islam-video's plaatst.</p>
<h2>Geert Wilders</h2>
<p>De vorige keer dat Robinson vastzat, ging PVV-leider Geert Wilders naar Londen om te demonstreren. Ook vandaag is hij kritisch over de uitspraak van de rechtbank. Wilders zegt onder meer dat Groot-BrittanniÃ« nu vergelijkbaar is met Noord-Korea en dat er geen vrijheid van meningsuiting meer is. Hij noemt de zaak tegen Robinson een politiek proces.</p>
