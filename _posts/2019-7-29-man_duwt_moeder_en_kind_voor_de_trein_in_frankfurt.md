---
layout: post
title: "Man duwt moeder en kind voor de trein in Frankfurt"
date: Mon, 29 Jul 2019 13:24:57 +0200
category: buitenland
externe_link: "http://feeds.nos.nl/~r/nosnieuwsbuitenland/~3/dfHYLnOUAmo/2295613"
feature_image: "https://nos.nl/data/image/2019/07/29/567067/1008x567.jpg"
---

<p>Op het centraal station in Frankfurt heeft een man een moeder en haar 8-jarige zoon voor de trein geduwd. Ze werden voor een binnenrijdende ICE geduwd. De jongen werd door de trein overreden en overleed ter plaatse. De 40-jarige vrouw raakte gewond, maar wist zichzelf op tijd in veiligheid te brengen.</p>
<p>Volgens de politie is de dader een 40-jarige man van Eritrese afkomst. Hij zou nog een derde persoon van het perron af hebben proberen te duwen. Na zijn daad vluchtte hij, maar hij kon door omstanders worden tegengehouden en korte tijd later door de politie worden gearresteerd. Er zou geen relatie zijn tussen de man en zijn slachtoffers.</p>
<p>De verdachte wordt op dit moment ondervraagd, vertelt een woordvoerder van de politie:</p>
<p>Op het perron waren veel kinderen die het zagen gebeuren. Volgens Duitse media stonden veel mensen te huilen en kregen meerdere reizigers en passanten psychische hulp. Een conductrice, die het voor haar ogen zag gebeuren, zou schreeuwend de trein zijn uitgehaald.</p>
<h2>Voerde</h2>
<p>Het is de tweede keer binnen tien dagen dat in Duitsland iemand voor de trein wordt geduwd. Een 34-jarige vrouw kwam vorige week zaterdag om het leven op het treinstation van Voerde, vlak bij de Nederlandse grens in de deelstaat Noordrijn-Westfalen. Ze stierf ter plekke, ondanks reanimatiepogingen.</p>
<p>De 28-jarige dader en de vrouw van dat incident kenden elkaar niet. Hij handelde uit pure moordlust, zeggen politie en justitie.</p>
<h2>'Conclusies voorbarig'</h2>
<p>Dat er twee treinincidenten in korte tijd plaatsvinden komt hard aan in Duitsland, maar conclusies trekken over een patroon op basis van de twee incidenten is voorbarig, zegt correspondent Wouter Zwart. "Mensen zijn natuurlijk geschrokken dat dit nu twee keer in korte tijd gebeurt. Dat voelt voor mensen als een patroon. Ze zijn bang dat hun iets overkomt. In beide gevallen lijkt het erop dat de daders onbekenden voor de trein duwden."</p>
<p>"Maar om dit nu als een nieuwe manier van terreur te zien gaat wat ver. Het motief van beide daders is nog niet bekend, want ze hebben nog geen verklaring afgelegd. Zijn dit verwarde mensen? Was het copycat-gedrag? We weten het niet", zegt Zwart.</p><img src="http://feeds.feedburner.com/~r/nosnieuwsbuitenland/~4/dfHYLnOUAmo" height="1" width="1" alt=""/>
