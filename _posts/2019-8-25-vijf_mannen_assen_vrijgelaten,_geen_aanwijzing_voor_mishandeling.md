---
layout: post
title: "Vijf mannen Assen vrijgelaten, geen aanwijzing voor mishandeling"
date: Sun, 25 Aug 2019 23:06:44 +0200
category: nieuws
externe_link: "https://nos.nl/l/2298982"
feature_image: "https://nos.nl/data/image/2019/08/25/572585/1008x567.jpg"
---

<p>De vijf mannen uit Assen die vastzaten in verband met de dood van een man van 32 in een speeltuin in Assen zijn op vrije voeten gesteld. Uit politieonderzoek is niet gebleken dat ze de overleden man hebben mishandeld. Ze blijven wel verdachten in de zaak.</p>
<p>De politie kreeg zaterdag een melding van een zedendelict met een 4-jarig meisje, waarbij de man mogelijk betrokken zou zijn. Haar vader sprak de man aan en probeerde hem tegen te houden toen hij weg wilde fietsen. Daarbij ontstond een worsteling, waarbij beiden vielen.</p>
<p>Vier omstanders hielden de 32-jarige Assenaar vervolgens vast in afwachting van de komst van de politie. Later bleek dat de man was overleden en werden de vier aangehouden. De vader van het meisje meldde zich vervolgens zelf bij de politie.</p>
<h2>Sectie</h2>
<p>Op grond van de voorlopige bevindingen is nu besloten het vijftal vrij te laten. Het gaat om mannen uit Assen tussen de 27 en 54 jaar.</p>
<p>Het onderzoek naar de doodsoorzaak van het slachtoffer gaat door. Maandag verricht een patholoog van het Nederlands Forensisch Instituut sectie. Volgens verschillende media is de omgekomen Assenaar een dove man, die werkte als stratenmaker en hovenier.</p>
<p>De politie doet verder onderzoek naar het mogelijke zedendelict dat aan de dood van de man zou zijn voorafgegaan. Vanwege de privacy van de betrokkenen zullen hierover geen mededelingen worden gedaan.</p>
<h2>Enorme impact</h2>
<p>"Er heeft iets verschrikkelijks plaatsgevonden", zei burgemeester Marco Out van Assen in het NOS Radio 1 Journaal. "Een mogelijk zedendelict, er komt iemand te overlijden. Dat heeft voor iedereen die daar getuige van is geweest, maar ook voor de omgeving van die man bijvoorbeeld, enorme impact."</p>
<p>De gemeente heeft de afgelopen dagen al medewerkers naar de wijk gestuurd. "Mensen komen naar je toe en stellen vragen", aldus Out. "We proberen met de hulpverlening aanwezig te zijn voor vragen van mensen. De wijkagent speelt daarin een belangrijke rol."</p>
<p>Volgens de burgemeester maken ook de geruchten veel los in de wijk. "De meest grove scenario's zijn voorbijgekomen. Dat heeft veel impact voor alle betrokkenen."</p>
