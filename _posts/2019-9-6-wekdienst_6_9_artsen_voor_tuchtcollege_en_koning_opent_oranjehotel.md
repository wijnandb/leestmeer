---
layout: post
title: "Wekdienst 6_9: artsen voor tuchtcollege en koning opent Oranjehotel"
date: Fri, 06 Sep 2019 06:57:12 +0200
category: nieuws
externe_link: "https://nos.nl/l/2300535"
feature_image: "https://nos.nl/data/image/2019/09/06/575284/1008x567.jpg"
---

<p>Goedemorgen! Twee officiële openingen vandaag. Koning Willem-Alexander opent het Nationaal Monument Oranjehotel, de bijnaam van de Scheveningse gevangenis tijdens de Tweede Wereldoorlog. En in grensgemeente Baarle-Nassau wordt een randweg geopend die maar liefst acht keer over de Nederlands-Belgische grens gaat.</p>
<p>Vanochtend eerst nog wat zon, maar later bewolkt en op de meeste plaatsen regenachtig. De temperatuur ligt tussen de 17 en 20 graden. Ook in het weekend trekken er buien over het land, maar er zijn ook zonnige momenten. Het wordt een graad of 17.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Tien artsen van het Jeroen Bosch Ziekenhuis staan voor het medisch tuchtcollege in een zaak over het overlijden van baby Luna in 2014. Luna overleed 10 dagen na haar geboorte. Volgens haar ouders komt dat door een reeks medische missers. Koning Willem-Alexander opent het Nationaal Monument Oranjehotel in Den Haag. In dit Scheveningse cellencomplex hielden de nazi's tijdens de Tweede Wereldoorlog meer dan 25.000 Nederlanders gevangen, vooral verzetsstrijders. Bekijk ook onze speciale site over 75 jaar bevrijding, waarin we het nieuws van toen volgen met de techniek van nu. Na jarenlang geharrewar gaat de randweg om het Noord-Brabantse Baarle-Nassau vandaag officieel open. De aanleg van die weg was nogal een gedoe, want Baarle-Nassau ligt vlak bij de Belgische grens en sommige stukjes van de gemeente horen bij België. De nieuwe randweg, van nog geen 6 kilometer lang, gaat daardoor maar liefst 8 keer de grens over. </p>
<h2>Wat heb je gemist?</h2>
<p>De Europese Commissie is akkoord met de regeling die het mogelijk maakt om vluchten te verdelen tussen Schiphol en Lelystad Airport. Dat staat in een conceptbesluit dat in handen is van de NOS. Met het akkoord komt er een eind aan twee jaar gesteggel tussen Den Haag en Brussel. Luchtvaartmaatschappijen die bereid zijn vluchten op Schiphol op te geven krijgen voorrang op Lelystad, staat in de regeling. Ook alle EU-lidstaten zijn het ermee eens en daarmee is een belangrijke hobbel voor het opengaan van luchthaven Lelystad genomen.</p>
<h2>Ander nieuws uit de nacht:</h2>
<p> Zo'n 600.000 kinderen in Nederland gaan nooit naar de tandarts. De tandartsen vragen in een brandbrief of zorgverzekeraars willen helpen om de kinderen en hun ouders te bereiken, maar sommige verzekeraars zeggen dat dat moeilijk is vanwege de privacy-regels. Veel kinderen gaan niet naar de tandarts omdat hun ouders denken dat ze ervoor moeten betalen, maar dat is niet zo. Orkaan Dorian heeft in de VS aan zeker vier mensen het leven gekost. Het historische centrum van de stad Charleston is grotendeels onder water gelopen en ligt bezaaid met omgevallen bomen en geknapte elektriciteitskabels. In de Bahama's vielen zeker dertig doden. Een 17-jarige migrant is Het Kanaal overgestoken door zich te verstoppen in een dakkoffer. Die zat op de auto van een Engels echtpaar, meldt de BBC. De jongen is waarschijnlijk in Calais in de dakkoffer gekropen. Hij werd ontdekt toen het echtpaar tien minuten thuis was, doordat hij zijn benen uit de dakkoffer had gestoken. </p>
<h2>En dan nog even dit:</h2>
<p>De Amerikaanse rapper Nicki Minaj heeft aangekondigd dat ze stopt met haar carrière. Ze is 36 en wil moeder worden en zich gaan richten op haar familie, schrijft ze op Twitter.</p>
<p>Minaj, bekend van nummers als Anaconda, Starships en Swalla, behoort tot de best verkopende artiesten ter wereld en wordt gezien als een belangrijke vrouwelijke hiphop-artiest. Eerder dit jaar raakte Minaj nog in opspraak: ze zou een optreden doen in het conservatieve Saudi-Arabië, maar besloot daar uiteindelijk van af te zien na kritiek.</p>
<p>Fijne dag!</p>
