---
layout: post
title: "Brits parlementslid met dyslexie is het beu om 'idioot' genoemd te worden"
date: Mon, 28 Oct 2019 15:33:16 +0100
category: buitenland
externe_link: "http://feeds.nos.nl/~r/nosnieuwsbuitenland/~3/QTW1oJQsPJg/2308045"
feature_image: "https://nos.nl/data/image/2019/10/28/588087/1008x567.jpg"
aantal: 280
unieke: 195
bron: "NOS"
---

<p>Maak een taalfout op Twitter en je kan rekenen op een fikse portie kritiek of spot. Zeker als je politicus bent. De Britse Labour-parlementariër Peter Kyle heeft dyslexie en legt zijn volgers uit wat zulke opmerkingen met hem doen.</p>
<p>"Elke dag krijg ik reacties over wat ik schrijf. Meestal is het humoristisch, dat waardeer ik. Maar soms is het spottend of grof."</p>
<p>Hij spelde onlangs bijvoorbeeld border (grens) verkeerd als boarder (kostganger) op sociale media. De meeste mensen die reageerden waren volgens Kyle vrij mild. Sommigen beslist niet. "Als je dit niet kan spellen, zou je geen parlementariër moeten zijn", "idioot" of "gelijk opstappen en iemand met hersens het over laten nemen", luidden de reacties.</p>
<p>Klik op de tweet om het volledige draadje te lezen:</p>
<p>Kyle geeft een metafoor voor zijn dyslexie. Het is alsof je een versnellingsbak hebt (je ogen), die niet goed is aangesloten op de motor (je brein).</p>
<p>"Soms blijven de woorden gewoon vormen. Hoe hard ik ook probeer om het te koppelen met mijn brein, de connectie is er gewoon niet. Ik zie de vormen, maar die hebben simpelweg geen betekenis. Frustrerend hè?"</p>
<h2>Kwakzalver</h2>
<p>Kyle hoopt dat twitteraars in de toekomst meer rekening houden met mensen die dyslexie hebben. Hij beschrijft dat het hem vele jaren en tegenslagen heeft gekost om ermee leren om te gaan. De politicus zegt dat hij vroeger zelfs naar een kwakzalver is gestuurd. "Hij liet me elke avond een houten constructie op mijn hoofd dragen. Dit was in de jaren 80, niet de jaren 1880!!"</p>
<p>Hij sluit af met de tweet: "Dus als je lid bent van de taalpolitie, er zijn nog 649 andere parlementariërs, veel plezier!"</p><img src="http://feeds.feedburner.com/~r/nosnieuwsbuitenland/~4/QTW1oJQsPJg" height="1" width="1" alt=""/>
