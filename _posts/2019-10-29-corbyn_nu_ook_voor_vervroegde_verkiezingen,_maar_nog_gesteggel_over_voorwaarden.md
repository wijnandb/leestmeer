---
layout: post
title: "Corbyn nu ook voor vervroegde verkiezingen, maar nog gesteggel over voorwaarden"
date: Tue, 29 Oct 2019 12:21:11 +0100
category: buitenland
externe_link: "http://feeds.nos.nl/~r/nosnieuwsbuitenland/~3/7Yvl1HHso1Y/2308149"
feature_image: "https://nos.nl/data/image/2019/10/29/588252/1008x567.jpg"
aantal: 442
unieke: 249
bron: "NOS"
---

<p>De Britse Labour-leider Jeremy Corbyn is akkoord met vervroegde verkiezingen. Volgens hem is er voldaan aan zijn belangrijkste eis voor die verkiezingen, nu met het uitstel van de brexit een no-deal-brexit op korte termijn van tafel is. Dat uitstel werd gisteren aangekondigd door EU-president Tusk.</p>
<p>"We lanceren nu de meest ambitieuze en radicale verkiezingscampagne ooit", zou Corbyn vandaag hebben gezegd tegen zijn belangrijkste adviseurs. Premier Johnson pleit al langer voor verkiezingen. Nu de leider van de grootste oppositiepartij daar ook wel iets in ziet, lijkt de kans groot dat de Britten in december naar de stembus gaan.</p>
<h2>Obstakels</h2>
<p>Toch zijn er nog de nodige hordes te nemen. Zo zei Corbyn vanmiddag in het Lagerhuis dat hij het ook mogelijk wil maken dat 16- en 17-jarigen mogen stemmen en dat EU-burgers die woonachtig zijn in het Verenigd Koninkrijk ook mee mogen doen aan de verkiezingen.</p>
<p>De Schotse nationalisten (SNP) en de Liberaal-Democraten willen dat ook, maar dat geldt absoluut niet voor de Conservatieve partij van premier Johnson. Zijn woordvoerder zegt dat de verkiezingen wat Johnson betreft helemaal van tafel zijn als de kiesgerechtigde leeftijd wordt verlaagd en EU-burgers mogen stemmen.</p>
<h2>Nieuwe stemming</h2>
<p>Johnson diende gisteravond een nieuw voorstel in voor vervroegde verkiezingen, nadat zijn eerdere voorstel voor verkiezingen op 12 december was weggestemd. Vanavond volgt de nieuwe stemming in het Britse Lagerhuis over de verkiezingen. Daarvoor wordt besloten of het voorstel van de oppositie wordt opgenomen in de stemming.</p>
<p>Er wordt verder nog getwist over de datum van de verkiezingen. De SNP en Lib Dems zeiden gisteren liever op 9 december te willen stemmen. Ze vreesden dat veel studenten die dag niet kunnen stemmen, omdat ze dan bij hun ouders zijn.</p>
<p>Het voorstel van gisteravond moest met een tweederdemeerderheid worden goedgekeurd, maar dat gebeurde dus niet. Voor het voorstel van vandaag volstaat een gewone meerderheid. Labour heeft als grootste partij na de Conservatieven een belangrijke stem in het Lagerhuis als het gaat om vervroegde verkiezingen.</p>
<h2>Patstelling</h2>
<p>Beide kanten willen vanwege de patstelling over de brexit verkiezingen. Johnson wil bij een verkiezingswinst zo snel mogelijk de Britten uit de EU loodsen met de deal die hij in de afgelopen weken sloot. Labour wil het liefst een andere brexit-overeenkomst, die in de ogen van Corbyn gunstiger is voor het Verenigd Koninkrijk. De Liberaal-Democraten willen een tweede referendum over de vraag of de Britten de EU moeten verlaten.</p>
<p>Gisteren maakte de Europese Unie bekend dat de Britten uitstel krijgen van de brexit tot 31 januari. Dat betekent dat een uittreding van de Britten uit de EU op 31 oktober niet doorgaat. Tijdens het debat gisteravond accepteerde premier Johnson officieel het nieuwe uitstel.</p><img src="http://feeds.feedburner.com/~r/nosnieuwsbuitenland/~4/7Yvl1HHso1Y" height="1" width="1" alt=""/>
