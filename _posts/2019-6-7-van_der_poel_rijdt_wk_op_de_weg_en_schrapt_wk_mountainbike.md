---
layout: post
title: "Van der Poel rijdt WK op de weg en schrapt WK mountainbike"
date: Fri, 07 Jun 2019 11:48:23 +0200
category: sport
externe_link: "https://nos.nl/l/2287990"
feature_image: "https://nos.nl/data/image/2019/04/23/545466/1008x567.jpg"
---

<p>Mathieu van der Poel start dit seizoen op de wereldkampioenschappen wielrennen op de weg. De mondiale titelstrijd staat gepland voor 29 september in Yorkshire. Het wordt Van der Poels debuut bij de WK wielrennen voor professionals.</p>
<p>Het besluit is genomen in overleg met bondscoach Koos Moerenhout en Van der Poels ploeg Corendon-Circus. Als gevolg van zijn deelname aan de WK op de weg doet Van der Poel niet mee aan de WK mountainbike, die een maand eerder gehouden worden in Canada.</p>
<h2>Yorkshire lastig en heuvelachtig</h2>
<p>In Yorkshire ligt een geschikt parcours voor het 24-jarige multitalent: het is lastig en heuvelachtig. Van der Poel kende een uitstekend voorjaar op de weg, met zeges in de Amstel Gold Race en Dwars door Vlaanderen en een vierde plaats in de Ronde van Vlaanderen.</p>
<p>Van der Poel is op dit moment regerend wereldkampioen in het veldrijden en Nederland kampioen op de weg en in het veld. De combinatie van deze disciplines zorgt ervoor dat hij flink moet puzzelen in zijn wedstrijdprogramma.</p>
<h2>Geen Nederlands kampioenschap</h2>
<p>Van der Poel treedt eind deze maand niet aan bij de Nederlands kampioenschappen in Ede. De titelverdediger heeft op dit moment een rustperiode en bereidt zich voor op een wereldbekerwedstrijd mountainbike in Frankrijk.</p>
<p>Hoewel de KNWU heeft laten weten dat alle renners die voor de WK worden geselecteerd ook op de NK moeten rijden, wordt Van der Poel op dat vlak dispensatie verleend. Hij mag de NK overslaan en wel op de WK van start gaan.</p>
<h2>Na WK volgt olympische test</h2>
<p>Ook al slaat hij de wereldkampioenschappen mountainbike over, dat laat onverlet dat die discipline erg belangrijk blijft voor Van der Poel. Zijn grote doel vormen nog altijd de Olympische Spelen in Tokio volgend jaar. Daarvoor heeft hij zich reeds gekwalificeerd door vorige maand tweede te worden in de wereldbekerwedstrijd in Albstadt.</p>
<p>Kort na de wereldkampioenschappen op de weg vertrekt Van der Poel naar Tokio om een olympische testwedstrijd te rijden. In die wedstrijd kunnen de renners kennismaken met het parcours waarop volgend jaar in Tokio ook het goud, zilver en brons verdeeld zullen worden.</p>
