---
layout: post
title: "Ferrari meldt zich vooraan in Canada, problemen voor Verstappen en Hamilton"
date: Fri, 07 Jun 2019 17:57:31 +0200
categories: 
- sport 
- autosport 
externe_link: "https://nos.nl/l/2288044"
feature_image: "https://nos.nl/data/image/2019/06/07/555341/1008x567.jpg"
---

<p>Charles Leclerc en Sebastian Vettel hebben Ferrari in Montreal weer de hoop gegeven dat het team zondag een vooraanstaande rol kan spelen in de Grand Prix van Canada. Leclerc was in tweede training de snelste, op minieme afstand gevolgd door Vettel. Valtteri Bottas (Mercedes) bleef als nummer drie nog aardig in de buurt.</p>
<p>Voor wereldkampioen Lewis Hamilton, die in Canada al zes keer won, en de Nederlander Max Verstappen verliep de tweede training teleurstellend. Hamilton ging al vroeg in de fout, raakte met zijn Mercedes hard de muur en kwam niet meer terug op de baan. Ook Verstappen toucheerde licht de muur, omdat teamgenoot Pierre Gasly hem hinderde. Hij ging naar binnen en kwam pas tegen het einde van de sessie terug.</p>
<p>Waar Mercedes de eerste training domineerde en Hamilton (1.12,767) en Bottas (1.12,914) de rest op ruime afstand zetten, liet Ferrari in de Canadese middaguren zien dat er met de Italiaanse renstal rekening moet worden gehouden. Leclerc en Vettel willen zondag iets laten zien en op het stoffige circuit Gilles Villeneuve bleken ze ook snel.</p>
<p>Leclerc noteerde in de tweede sessie 1.12,177 en hield Vettel, die tot nu toe een tegenvallend seizoen kent, 0,074 seconde achter zich. Omdat Hamilton het grootste deel van de training aan de kant stond, moest Bottas Mercedes van informatie voorzien. De Fin was met 1.12,311 dit keer 0,134 seconde langzamer dan Leclerc.</p>
<h2>Vloer</h2>
<p>Voor Verstappen verliep de training moeizaam. De Nederlander, vorig jaar in alle trainingen in Canada de snelste en uiteindelijk derde in de race, eindigde in de eerste training op de vierde plaats. Toen had Red Bull de vloer van de bolide al vervangen.</p>
<p>Het incidentje met Gasly in de tweede sessie verstoorde zijn voorbereiding. Hij keerde vijf minuten voor het einde van de training nog terug op de baan, maar op de harde band zat er geen verbetering van zijn tijd in. Met 1.13,388 bleef hij op de dertiende plaats steken. Gasly was nog wat trager en eindigde als veertiende.</p>
<h2>Niet ontevreden</h2>
<p>"Ik weet niet precies wat er gebeurde", zei de Nederlander na de eerste trainingen. Gasly reed voor mij. Ik kreeg last van onderstuur en raakte de muur. Dat is jammer, want we hebben tijd verloren." Verstappen was echter niet helemaal ontevreden. "Normaal gezien hadden we voor de vierde tijd kunnen gaan. De balans was in orde, we zullen nog wel wat meer grip moeten vinden. Dit was niet dramatisch."</p>
