---
layout: post
title: "Ongelukkige Ramselaar ging bij PSV soms 'op automatische piloot naar werk'"
date: Mon, 26 Aug 2019 08:29:13 +0200
category: sport
externe_link: "https://nos.nl/l/2299003"
feature_image: "https://nos.nl/data/image/2019/08/26/572618/1008x567.jpg"
---

<p>Na een seizoen met welgeteld 21 minuten in de eredivisie met PSV wil Bart Ramselaar zich bij FC Utrecht weer voetballer voelen. Want, zo zegt hij, "als je niet speelt, dan hang je er een beetje bij."</p>
<p>De 23-jarige Amersfoorter kan niet wachten om weer in actie te komen voor Utrecht, de club waar hij zijn opleiding genoot en na een sterke periode een transfer verdiende naar PSV.</p>
<p>In Eindhoven trok hij zijn goede vorm door, maakte hij zijn debuut voor Oranje en pakte hij in zijn eerste seizoen de landstitel. In het tweede jaar kwam hij ook nog vaak in actie, maar na de komst van trainer Mark van Bommel raakte hij op een zijspoor.</p>
<p>Op eigen verzoek sloot hij zich aan bij Jong PSV, waarmee hij een aantal duels in de eerste divisie speelde. Maar het idee dat hij er niet aan te pas kwam bij het eerste, knaagde aan de jonge middenvelder.</p>
<p>Het maakte hem ongelukkig. "In het dagelijkse leven denk je ook aan voetbal. Als dat goed gaat, is alles eromheen ook leuk. Maar als je niet speelt, dan ga je eigenlijk op de automatische piloot naar werk."</p>
<h2>Mensen uitschelden</h2>
<p>In zijn laatste en moeilijkste seizoen in Eindhoven leerde Ramselaar op mentaal gebied het meest. Hij had na de voorbereiding gedacht dat hij basisspeler zou worden, maar kwam bedrogen uit.</p>
<p>"Ik moet nu laten zien dat ik weer een weg omhoog wil gaan, in plaats van mensen uitschelden en doen alsof het niet aan mij lag dat ik niet speelde. Ik heb ook helemaal niets tegen Van Bommel", vertelt de zelfbewuste Ramselaar.</p>
<p>De speler had aan interesse van clubs niet te klagen, maar koos dus voor een terugkeer naar stadion Galgenwaard. "Omdat ik denk dat ik hier veel ga spelen."</p>
<p>Hij staat te trappelen, zoveel is duidelijk. Als het aan Ramselaar lag, had hij er afgelopen weekend al bij geweest in de verloren thuiswedstrijd tegen VVV-Venlo (1-2). "Maar ik was nog niet speelgerechtigd. Volgende week wel, ha!"</p>
