---
layout: post
title: "Directeur kliniek Den Dolder: OVV-rapport zaak-Faber mist nuance"
date: Tue, 09 Jul 2019 09:28:18 +0200
category: nieuws
externe_link: "https://nos.nl/l/2292697"
feature_image: "https://nos.nl/data/image/2019/07/09/562209/1008x567.jpg"
---

<p>De directeur van de Fivoorkliniek in Den Dolder mist "bepaalde nuance" in het rapport van de Onderzoeksraad voor Veiligheid (OVV) over de kliniek waar Michael P., de moordenaar van Anne Faber, werd behandeld. Directeur Erik Masthoff zegt in een interview met de Volkskrant onder meer dat de OVV geweldsincidenten in de gevangenis in Vught zwaarder opnam dan de gevangenis zelf.</p>
<p>In het OVV-rapport staat dat rond de behandeling van P. ernstige fouten zijn gemaakt in de kliniek in Den Dolder en in de gevangenis in Vught. Zo meldde de instelling in Vught volgens de OVV niets over de geweldsincidenten van P. in de gevangenis en werd er te weinig informatie overgedragen over de zedenproblematiek van P.</p>
<p>Masthoff, die tegenwoordig verantwoordelijk is voor de kliniek in Den Dolder, maar destijds nog ging over de behandeling van P. in de gevangenis in Vught, zegt over de geweldsincidenten dat die vaker voorkomen in het gevangeniswezen. Met de kennis van toen vindt hij het niet vreemd dat P. werd omschreven als "modelpatiënt", omdat hij zich goed gedroeg en meewerkte met zijn behandeling.</p>
<p>Verder zegt Masthoff dat de OVV ten onrechte schrijft dat P. voor geweldsincidenten is bestraft met isolatie in eigen cel. "In ons vak noemen we dat geen isolatie, maar afzondering, waarbij iemand één of enkele dagen op zijn eigen cel moet blijven. Bij ernstiger incidenten kan iemand in een isolatiecel worden geplaatst met alleen een matras", zegt Mastoff tegen de krant. "Michael P. heeft nooit in zo'n cel gezeten. Dat zegt dus iets over de beoordeling van de incidenten."</p>
<p>Ook het drugsgebruik van P., waar in het OVV-rapport over wordt geschreven, moet volgens Masthoff genuanceerd worden. In de anderhalf jaar voor zijn overplaatsing naar Den Dolder scoorde P. volgens hem niet positief bij drugscontroles. Wat in het rapport staat over drugsgebruik, stamde volgens de directeur dus uit de periode daarvoor.</p>
<p>Dat Masthoff nuance mist in het rapport van de OVV, doet volgens hem niet af aan de conclusies. "De dood van Anne Faber is een onbeschrijfelijk ernstige gebeurtenis die een enorme impact heeft op alle betrokkenen. De zorgen naar aanleiding daarvan begrijp ik volledig. Dat ik in het rapport van de Onderzoeksraad een bepaalde nuance mis, doet niets af aan de conclusie dat zowel de PI Vught als de kliniek in Den Dolder op verschillende punten beter had moeten acteren", citeert de krant hem.</p>
<h2>Zedenverleden geblokkeerd</h2>
<p>De directeur gaat verder in op het feit dat informatie over het zedenverleden van P. niet vanuit de gevangenis in Vught is overgedragen aan de kliniek in Den Dolder. "Ik weet dat Vught een behoorlijk dossier heeft overgedragen, ook zijn delictsgeschiedenis. Een klein onderdeel had Michael P. geblokkeerd. Dat recht heeft hij, daar zijn wij ook niet blij mee", zegt hij tegen de krant.</p>
<p>"Het systeem werkt nu zo dat de gevangenis een heleboel informatie stuurt naar de organisatie die de indicatie stelt. Die zoekt een kliniek uit en stuurt dan die kliniek een korte samenvatting van die informatie", zegt hij over de procedure. "De minister wil dat anders en wij ook. Dat wij bij een nieuwe patiënt alle informatie krijgen en zelf de intake doen."</p>
<p>Het is de eerste keer sinds de moord op Anne Faber dat de Fivoorkliniek uitgebreid reageert. Directeur Masthoff wil het beeld bijstellen dat in de media is ontstaan over de kliniek en de behandelaars. "De medewerkers en de instelling worden gezien als dader van het verschrikkelijke delict. Wij zijn verantwoordelijk voor de zorg en de beveiliging, maar er is maar één dader: Michael P."</p>
<p>Volgens Masthoff wordt ieder voorval in de kliniek in Den Dolder nu uitvergroot. Vorige maand ontstond nog ophef over een patiënt die niet terugkeerde van verlof. Die paniek was volgens hem onnodig, omdat deze patiënt volgens hem ongevaarlijk was. Verder komt het tussen de tweeduizend en drieduizend keer per jaar voor dat een patiënt uit een forensische kliniek niet terugkeert van verlof.</p>
<h2>Mediahype</h2>
<p>In dit geval vormde de patiënt volgens Masthoff nauwelijks een risico, maar heeft een mediahype eraan bijgedragen dat de politie een opsporingsbericht heeft verspreid. "Het gevolg is dat deze naar mijn mening op dat moment niet gevaarlijke patiënt nu met zijn foto op internet staat en te boek staat als een zeer gevaarlijke meneer. En dat is voor deze meneer natuurlijk niet fijn", zegt hij tegen de krant. De politie weerspreekt in de Volkskrant dat zij zich heeft laten leiden door een mediastorm.</p>
<p>Masthoff reageert ook op zijn overstap van directeur Zorg in Vught naar bestuurder bij de koepel waar ook de Fivoorkliniek in Den Dolder onder valt. Hij zegt zelf dat hij als psychiater zonder veel moeite aan een baan "in de luwte" had kunnen komen, maar dat hij niet wilde passen voor de baan in Den Dolder. "Dat betekent, een beetje gechargeerd, dat straks niemand meer in de forensische psychiatrie wil werken. Daar is altijd een risico dat iets verkeerd afloopt en dat daar negatieve aandacht voor komt."</p>
