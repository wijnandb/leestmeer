---
layout: post
title: "Italiaanse regisseur Franco Zeffirelli (96) overleden"
date: Sat, 15 Jun 2019 14:13:09 +0200
category: cultuur
externe_link: "https://nos.nl/l/2289157"
feature_image: "https://nos.nl/data/image/2019/06/15/556922/1008x567.jpg"
---

<p>De Italiaanse regisseur Franco Zeffirelli is overleden. Hij stierf in Rome na een lang ziekbed.</p>
<p>"Ciao maestro", staat te lezen op de website van de stichting die Zeffirelli heeft opgericht. De geboren Florentijn werd 96 jaar oud.</p>
<h2>Tosca</h2>
<p>Zeffirelli regisseerde films (waaronder The Taming of the Shrew met Richard Burton en Elizabeth Taylor, 1967), theaterproducties en opera's, waaronder veel werk van Shakespeare. Hij werkte vaak in Italië, maar ook daarbuiten. Zo maakte hij producties voor de Metropolitan Opera in New York, zoals La Bohème en Don Giovanni.</p>
<p>Een andere bekende productie van Zeffirelli is Puccini's opera Tosca met Maria Callas en Tito Gobbi uit 1964 in het Royal Opera House in Londen. In 2004 werd hij in Groot-Brittannië geridderd voor zijn waardevolle bijdragen aan het Britse culturele leven.</p>
<p>Zeffirelli was openlijk homoseksueel. Hij kreeg vanuit de homoseksuele gemeenschap kritiek omdat hij de katholieke kerk steunde toen het misbruikschandaal aan de oppervlakte kwam. </p>
<p>Zelf werd hij ook een aantal keer beschuldigd van ongewenste intimiteiten. Zo claimde een Britse regisseur dat hij in de jaren 60 tegen zijn zin door Zeffirelli was bejegend. Ook kwam vorig jaar een acteur met de beschuldiging dat hij bij opnames van een film in 1993 zou zijn aangerand door de Italiaan. De aantijgingen werden door de geadopteerde zoon van Zeffirelli tegengesproken.</p>
