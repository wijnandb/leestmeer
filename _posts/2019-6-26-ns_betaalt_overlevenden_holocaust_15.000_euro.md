---
layout: post
title: "NS betaalt overlevenden Holocaust 15.000 euro"
date: Wed, 26 Jun 2019 16:22:47 +0200
category: binnenland
externe_link: "https://www.telegraaf.nl/nieuws/1038679442/ns-betaalt-overlevenden-holocaust-15-000-euro"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c185032a-9830-11e9-ad7a-0218eaf05005.jpg"
---

<p class="intro">De NS gaat nabestaanden van de Holocaust financieel tegemoet komen.</p> <p>Het bedrijf betaalt bijna 75 jaar na het einde van de Tweede Wereldoorlog ongeveer vijfhonderd overlevenden 15.000 euro en nabestaanden en weduwen 7500 of 5000 euro.</p><p>Het zou in totaal om enkele tientallen miljoenen euro’s gaan. De bedragen worden vanaf 1 augustus uitbetaald. De NS is in gesprek met de belastingdienst om de tegemoetkoming niet fiscaal te belasten.</p><p>Directeur van de NS Roger van Boxtel zegt dat „elk geldbedrag natuurlijk het persoonlijk leed nooit kan wegnemen”.</p><p>Eén van de pleitbezorgers voor een vergoeding is Salo Muller. Hij was in tranen toen het nieuws bekend werd. Muller zegt dat hij blij is dat hij gehoor heeft gekregen bij het bedrijf. „Veel mensen hebben tegen me gezegd: Salo je trekt aan een dood paard”.</p><p>Zijn echtgenote spoorde hem aan door te gaan en hij dankte tijdens de persconferentie zijn vrouw ‘naar wie hij echt niet altijd luistert’. Hij is ’rationeel’ tevreden met de hoogte van de compensatie.</p><p>Een onafhankelijke commissie onder leiding van voormalig PvdA-leider Job Cohen heeft advies aan de NS uitgebracht over een financiële tegemoetkoming. Het spoorbedrijf neemt dit advies in zijn geheel over.</p><p>In opdracht</p><p>De NS vervoerde Joden naar concentratiekampen in opdracht van de Duitsers. Het bedrijf kreeg er zelfs voor betaald. In totaal incasseerde de spoorwegen zo’n 2,5 miljoen euro. Joden, Roma en Sinti moesten hun eigen treinkaartje kopen. Hadden ze geen geld, dan stuurde de NS de rekening naar de nazi’s.</p>
