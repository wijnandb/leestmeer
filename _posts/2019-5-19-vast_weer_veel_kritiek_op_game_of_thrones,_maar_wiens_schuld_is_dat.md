---
layout: post
title: "Vast weer veel kritiek op Game of Thrones, maar wiens schuld is dat?"
date: Sun, 19 May 2019 22:17:30 +0200
category: nieuws
externe_link: "https://nos.nl/l/2285465"
feature_image: "https://nos.nl/data/image/2019/05/19/551261/1008x567.jpg"
---

<p>Vannacht is in de Verenigde Staten de allerlaatste aflevering van de hitserie Game of Thrones uitgezonden. En dat betekent naast miljoenen kijkers en misschien wel een kijkcijferrecord, ook ongetwijfeld weer (heel) veel kritiek op de makers van de serie.</p>
<p>Zo is een petitie die oproept om het laatste seizoen van Game of Thrones compleet te herschrijven inmiddels een miljoen keer ondertekend. Ook wordt de serie genoemd in het rijtje met andere hitseries waarvan het slotseizoen sterk tegenviel: How I Met Your Mother, House, Dexter en Scrubs.</p>
<p>Maar is het tegenvallende laatste seizoen van Game of Thrones wel te wijten aan de voornaamste scenarioschrijvers David Benioff en D. B. Weiss? Of hebben we als kijkers misschien gewoon verkeerde verwachtingen?</p>
<p>Willem Bosch, als scenarioschrijver betrokken bij de series Van God los, Penoza, Nieuwe Buren en Feuten, gaat sterk uit van het laatste. "Mensen willen het einde van een serie vaak niet goed vinden. Ze hebben frustraties, verlangens en hoop, maar je krijgt dat nooit allemaal uitgeserveerd aan het einde van een serie. Dat is gewoon niet de bedoeling en daar zal je mee moeten leven."</p>
<p>"Ik heb nooit iets geschreven van dit formaat, maar de kritiek die de schrijvers van Game of Thrones krijgen is echt pittig. Ze krijgen dat echt wel mee. Je probeert het als schrijver gewoon niet te verknallen en ik vind ook dat ze dat juist niet doen." Bosch volgt Game of Thrones en vindt het slotseizoen juist erg goed: "Het niveau van de serie is wisselend, maar ik moet je zeggen: dit laatste seizoen is vet, ik vind het tof dat ze zo all-in gaan."</p>
<p>"Kijk", zegt Bosch. "Mensen zijn gewoon whiny little bitches, die ondertekenaars van de petitie mogen ze wat mij betreft als eerste de zee in drijven. Wat denken die mensen eigenlijk? Dat het à la carte tv kijken is?" Bosch wordt er een beetje boos van. "De fan verwacht tegenwoordig maar constant dat hij direct bediend wordt."</p>
<p>Over Game of Thrones kan ze niet meepraten (ze is "nooit ingestapt"), maar Chris Westendorp, schrijfster van de serie Zeven Kleine Criminelen en het slotseizoen van Penoza, volgt wel de berichtgeving over de kritiek op Game of Thrones.</p>
<p>"Een bizarre trend", noemt Westendorp het. "Het publiek reageert via sociale media zo makkelijk op het werk van scenarioschrijvers. Het zal wel typisch aan deze tijd zijn, maar ik hoop dat het niet te veel gevolgen heeft en er vrijheid blijft voor makers om dingen te proberen, ook als dat niet door iedereen wordt gewaardeerd."</p>
<p>Ze kan uit ervaring vertellen over de druk die op je ligt bij het maken van een laatste seizoen van een hitserie. "Naar Penoza keken natuurlijk niet zoveel mensen als naar Game of Thrones, maar toch wel een miljoen ongeveer. Daar komt bij dat veel mensen in Nederland er een mening over hebben, dus ja, dat legt wel druk op je als schrijver. Ik kan je zeggen dat je zo'n aflevering dan wel zo'n 10 keer weggooit en opnieuw schrijft."</p>
<h2>Wat is belangrijk voor goed slotseizoen?</h2>
<p>Voor een goed einde aan een serie noemt Westendorp een aantal zaken belangrijk: "Het moet gaan over wie er wint en vooral waarom. Het mag dus niet te oppervlakkig zijn of ontbreken aan een moeilijk dilemma. Het moet verder ook emotioneel bevredigend zijn en mag dus niet te eenvoudig zijn. Alleen iemand neerschieten is niet genoeg. Neem de serie Breaking Bad; daar gaat de hoofdpersoon dood, maar dat is heel bevredigend omdat hij dan eindelijk toegeeft dat hij alles voor zichzelf heeft gedaan. Dat is een prachtige twist in zijn karakter."</p>
<p>Bij Penoza paste Westendorp haar eigen regels toe door de hoofdpersoon iets ultiems te laten opofferen: "In Penoza draait alles om hoe ver je gaat voor je familie, Carmen moest in het slot het ultieme doen, vonden wij. Dat werd het geven van haar eigen leven. Je weet dan als kijker ook: dit is definitief. Je moet niet achteraf als kijker denken, 'hé wacht, die kan toch nog dát doen?'."</p>
<p>Bosch, inmiddels weer lachend, bekijkt het maken van een goed slot anders: "Je moet gewoon loslaten dat je iedereen tevreden kan stellen. Een serie is een langlopende serie portretten van personages, niet alles hoeft op het einde in elkaar te passen. Soms kan je gewoon niet alles aan elkaar knopen."</p>
<p>"Verder neem je altijd wat publieksfavorieten mee, dat zijn personages waar het publiek warm voor loopt en terug wil zien. Die zul je dus minder snel afmaken." Dat laatste is wel lastig, erkent Bosch. "Scenarioschrijvers zijn bloeddorstig. Ze zijn snel uitgekeken op een personage en dan moet ie dood. Dit terwijl het publiek iemand misschien heel leuk is gaan vinden."</p>
<p>Is dat laatste dan misschien wat er aan de hand is bij Game of Thrones? Zijn de schrijvers gewoon te lang doorgegaan met teveel dode personages als gevolg? Nee, denkt Bosch: "Er had juist nog wel een extra seizoen ingezeten, maar soms moet je gewoon stoppen."</p>
<p>Westendorp sluit zich daarbij aan. Ze weet dat schrijvers juist heel voorzichtig zijn om een serie te lang door te trekken en zo "je naam te bezoedelen". Ze kwam zelf even in de verleiding bij de serie Zeven Kleine Criminelen die dit jaar uitkwam. "Het is heel verleidelijk om door te gaan als iets goed is. Je moet dan wel stevig in je schoenen staan en beslissen dat je het kunstje niet gaat herhalen."</p>
<p>Vannacht om 03.00 uur Nederlandse tijd wordt in Amerika de laatste aflevering van Game of Thrones uitgezonden. Bosch verwacht in ieder geval spektakel: "Ik denk niet dat het een heel bloederig einde wordt, maar er gaat echt wel iets heftigs gebeuren. Daarna is het goed, aan al het goede komt een einde."</p>
