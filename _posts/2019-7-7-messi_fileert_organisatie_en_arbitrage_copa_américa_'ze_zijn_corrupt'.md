---
layout: post
title: "Messi fileert organisatie en arbitrage Copa América: 'Ze zijn corrupt'"
date: Sun, 07 Jul 2019 11:33:43 +0200
categories: 
- sport 
- voetbal 
externe_link: "https://nos.nl/l/2292411"
feature_image: "https://nos.nl/data/image/2019/07/07/561749/1008x567.jpg"
---

<p>Lionel Messi heeft na de met 2-1 gewonnen wedstrijd van Argentinië tegen Chili op de Copa América keihard uitgehaald naar de organisatie van het Zuid-Amerikaanse landentoernooi en de arbitrage. "Wij willen geen deel uitmaken van corruptie. Er was een gebrek aan respect."</p>
<p>De sterspeler kreeg in de troostfinale vlak voor rust de rode kaart, na een aanvaring met Gary Medel. De Chileen kreeg vervolgens ook rood. Volgens Messi, die pas voor de tweede keer in zijn loopbaan van het veld werd gestuurd, zou geel op zijn plaats zijn geweest.</p>
<h2>Ook geen plak voor Messi</h2>
<p>De 32-jarige Messi boycotte na afloop zelfs de medailleceremonie. "Ze wilden ons niet in de eindstrijd hebben", doelde hij op de met 2-0 verloren halve finale van zijn land, afgelopen woensdag, tegen gastland Brazilië waarin volgens hem ook dubieuze beslissingen werden genomen.</p>
<p>Zo beklaagde hij zich na afloop van die wedstrijd ook over de beslissingen van de scheidsrechter. "Elk minimaal contact leverde Brazilië een vrije trap op. Ik hoop dat de CONMEBOL (de Zuid-Amerikaanse voetbalbond, red.) iets gaat doen aan deze problemen met de scheidsrechters. Het zal wel niet, Brazilië regelt alles." Zaterdagavond voegde Messi daar nog aan toe: "Het voetbal is geruïneerd."</p>
<p>De CONMEBOL kwam na de uitspraken van Messi met een statement. "Deze beschuldigingen zijn onacceptabel en ongegrond", zo stond er onder meer in de verklaring.</p>
<p>Messi moet nu vrezen voor een straf, maar daar zal hij niet wakker van liggen. "Ze doen maar wat ze willen. De waarheid moet worden gezegd", aldus de Argentijn.</p>
<p>De finale van de Copa América wordt zondag gespeeld door gastland Brazilië en Peru.</p>
