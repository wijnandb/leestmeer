---
layout: post
title: "De ultieme #selfcare in tijden van Trump: artikelen over Elizabeth Warren"
date: Fri, 23 Aug 2019 15:28:28 GMT
categories: 
- entertainment 
- opinie 
externe_link: "https://www.volkskrant.nl/nieuws-achtergrond/de-ultieme-selfcare-in-tijden-van-trump-artikelen-over-presidentskandidaat-elizabeth-warren~bbd0a557/"
feature_image: "https://images2.persgroep.net/rcs/eQTWLGMchI1GJBGnyQsrWeYk8V8/diocontent/154687530/_focus/0.5/0.5/_fill/320/320?appId=93a17a8fd81db0de025c8abd1cca1279&quality=0.85"
---

Het was een week van waanzin. Eerst wilde hij via Twitter Groenland kopen en dat was best even grappig, tot hij een staatsbezoek aan Denemarken afblies en daarmee pijnlijk duidelijk maakte dat hij stelselmatig bondgenoten naar links en autoritaire leiders naar rechts swipet. Toen citeerde hij met instemming een bekende Amerikaanse complotdenker die hem de ‘second coming of God’ voor Israëlische Joden noemde. Een paar uur later zei hij tegen journalisten dat de premier van Denemarken ‘nasty’ was omdat ze het woord ‘absurd’ had durven gebruiken voor zijn Groenland-voorstel, en in datzelfde gesprek hief hij zijn hoofd op naar de hemel, spreidde zijn armen en riep zichzelf uit tot De Uitverkorene. Vooruit, dat laatste ging specifiek over de handelsoorlog met China en was waarschijnlijk, hopelijk, een grapje, maar al met al ontstond toch het beeld dat de machtigste man op aarde een messiascomplex aan het ontwikkelen was.
