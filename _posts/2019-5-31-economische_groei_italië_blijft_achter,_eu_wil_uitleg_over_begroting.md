---
layout: post
title: "Economische groei Italië blijft achter, EU wil uitleg over begroting"
date: Fri, 31 May 2019 11:05:16 +0200
categories: 
- financieel 
- economie 
externe_link: "https://nos.nl/l/2287030"
feature_image: "https://nos.nl/data/image/2019/05/31/553713/1008x567.jpg"
---

<p>Italië moet vandaag aan de Europese Commissie uitleggen hoe het de staatsschuld van meer dan 2000 miljard euro gaat wegwerken. Brussel dreigt met strafmaatregelen omdat Italië zich niet aan de begrotingsafspraken houdt.</p>
<p>De EU keurde de begroting van de Italiaanse regering eind vorig jaar goed onder de voorwaarde dat het begrotingstekort niet verder zou oplopen dan 2,04 procent. Daarbij was uitgegaan van een economische groei van ten minste 1,5 procent.</p>
<p>Die 1,5 procent gaan de Italianen niet halen, zei correspondent Mustafa Marghadi in het NOS Radio 1 Journaal. "Het eerste kwartaal was er sprake van recessie en op het moment groeit de economie nauwelijks, dus het begrotingstekort komt veel hoger uit dan is afgesproken."</p>
<p>De staatsschuld is opgelopen tot 132 procent van het bbp, terwijl die van EU maar 60 procent van het bbp mag zijn. De Europese Commissie zal Italië vandaag manen de staatsschuld niet nog verder op te laten lopen.</p>
<p>Marghadi verwacht dat de Italianen zich weinig aantrekken van waarschuwingen uit Brussel. Minister Tria van Economische Zaken zei gisteravond nog dat de begroting niet wordt aangepast, omdat Italië op de goede weg zou zijn.</p>
<p>"Hij zei dat de begroting niet wordt gecorrigeerd. Men wil juist met extra investeringen de economie een boost geven", zei Marghadi. Dat de economie het tweede kwartaal uit het dal klimt, ziet Tria als bewijs dat zijn aanpak werkt.</p>
<h2>Lachend over 4 procent</h2>
<p>Als de Europese Commissie uiteindelijk niet tevreden is met de Italiaanse begrotingsplannen, kan Rome een miljardenboete krijgen. Eind vorig jaar dreigde de Commissie ook al met zulke sancties, maar die werden na aanpassingen van de begroting niet opgelegd.</p>
<p>Gesterkt door zijn overwinning bij de Europese Verkiezingen wil Lega-leider, vicepremier en minister van Binnenlandse Zaken Salvini een belastingverlaging doorvoeren die volgens voorzichtige schattingen 30 miljard euro gaat kosten. Marghadi: "Het begrotingstekort zal dan exploderen. Ik heb een econoom gesproken die zegt: dan gaat het lachend over de 4 procent."</p>
<p>Salvini zal daar geen moeite mee hebben. Hij zei eerder al dat Italië prima een staatsschuld van 140 procent van het bbp kan hebben.</p>
