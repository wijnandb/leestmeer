---
layout: post
title: "Slob wil nieuw bestuur Haga Lyceum na openbaar worden inspectierapport"
date: Thu, 11 Jul 2019 10:29:38 +0200
category: nieuws
externe_link: "https://nos.nl/l/2292998"
feature_image: "https://nos.nl/data/image/2019/07/11/562669/1008x567.jpg"
---

<p>Minister Slob van Onderwijs vindt dat het bestuur van het islamitische Cornelius Haga Lyceum in Amsterdam moet opstappen en plaats moet maken voor een nieuw bestuur.</p>
<p>Hij schrijft dat naar aanleiding van een rapport van de Inspectie van het Onderwijs dat vandaag openbaar is gemaakt. Dat gebeurde nadat de rechter vanochtend publicatie toestond. Het schoolbestuur probeerde via een kort geding publicatie tegen te houden, maar de rechter ging daar niet in mee.</p>
<p>De Inspectie zette het rapport na de uitspraak onmiddellijk online. Ze zegt daarin dat er geen vertrouwen is dat het bestuur vastgestelde tekortkomingen kan oplossen. Eerder deze week werd al bekend dat Slob het bestuur wil dwingen om op te stappen.</p>
<p>Medewerkers van de inspectie hebben bij het schoolbestuur "ernstige gebreken" vastgesteld. Zo wordt geen afstand genomen van "personen met een omstreden reputatie" waar het gaat om bevordering van burgerschap. Ook schiet het intern toezicht schromelijk tekort en is er sprake van financieel wanbeheer en belangenverstrengeling.</p>
<p>Het provocerende gedrag van de directeur-bestuurder Atasoy zou de school in een geïsoleerde positie brengen. Zijn optreden is volgens de inspectie niet in overeenstemming met de pedagogische voorbeeldfunctie die een directeur-bestuurder moet vervullen. </p>
<h2>Geen vertrouwen</h2>
<p>Om die redenen is het beleid en het handelen van het bestuur schadelijk voor de stichting, de school en de leerlingen, staat in het rapport. Al met al voldoet het bestuur daarmee niet aan "essentiële waarden voor goed onderwijs" en is er geen vertrouwen dat het huidige bestuur aan de herstelopdrachten zal voldoen, schrijft de inspectie.</p>
<h2>Reactie school</h2>
<p>Aanleiding voor het rapport was een waarschuwing van de Nationaal Coördinator Terrorismebestrijding en Veiligheid (NCTV). Die liet in maart een ernstige waarschuwing over de school uitgaan, waarin onder meer stond dat "richtinggevende personen" contact onderhielden met een terroristische organisatie. De melding van de NCTV was voor de inspectie aanleiding om de school te onderzoeken.</p>
<p>De advocaat van de school betreurt de uitspraak van de rechter. "Het is jammer dat we verloren hebben, maar wat je ziet in deze uitspraak is dat de rechter geen partij kiest. De rechtbank zegt dat de inspectie dit oordeel zo mag opschrijven. Uiteindelijk is het oordeel: de inspectie heeft veel vrijheid". Het bestuur heeft nog niet gereageerd op Slob.</p>
