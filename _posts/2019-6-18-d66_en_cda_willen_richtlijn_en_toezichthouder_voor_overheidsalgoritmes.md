---
layout: post
title: "D66 en CDA willen richtlijn en toezichthouder voor overheidsalgoritmes"
date: Tue, 18 Jun 2019 06:00:02 +0200
category: nieuws
externe_link: "https://nos.nl/l/2289495"
feature_image: "https://nos.nl/data/image/2019/05/29/553409/1008x567.jpg"
---

<p>D66 en CDA willen strengere regels voor het gebruik van algoritmes door de overheid. Er moet een speciale waakhond komen die het gebruik in de gaten houdt. Ook moet er een richtlijn komen die bepaalt in welke gevallen gebruik van algoritmes gerechtvaardigd is.</p>
<p>Aanleiding is berichtgeving van de NOS over de overheid die op grote schaal voorspellende algoritmes gebruikt, zonder dat dat altijd even duidelijk voor burgers is. Soms kunnen die algoritmes negatieve effecten hebben, zoals discriminatie.</p>
<p>"Uit die berichtgeving blijkt dat er een wildgroei aan algoritmes bij de overheid is", zegt D66-Kamerlid Kees Verhoeven. "Maar nergens wordt dat centraal bijgehouden."</p>
<h2>Niet tegen algoritmes</h2>
<p>Verhoeven en zijn collega-Kamerlid Harry van der Molen van het CDA dienen vandaag een motie in om het kabinet daar om te vragen. "We willen dat er een toezichthouder komt die soms kan zeggen: nee, hier is de kans op discriminatie te groot", aldus Verhoeven. "Ik ben niet tegen gebruik van algoritmes, maar die vraag wordt nu niet gesteld."</p>
<p>De richtlijn moet duidelijk maken in welke gevallen gebruik van algoritmes wel of niet gerechtvaardigd is. Of er een volledig nieuwe toezichthouder moet komen of dat bijvoorbeeld de Autoriteit Persoonsgegevens extra bevoegdheden krijgt, moet nog worden besloten.</p>
<p>Volgens CDA'er Van der Molen heeft de overheid de verantwoordelijkheid om open te zijn over zijn gebruik van algoritmes en die secuur in te zetten. De twee Kamerleden denken dat een meerderheid hun voorstel steunt.</p>
