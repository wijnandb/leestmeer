---
layout: post
title: "'Ervaring Dumoulin levert hem op Roglic paar procentjes voordeel op'"
date: Fri, 10 May 2019 06:31:55 +0200
categories: 
- sport 
- wielrennen 
externe_link: "https://nos.nl/l/2283920"
feature_image: "https://nos.nl/data/image/2019/05/10/548887/1008x567.jpg"
---

<p>Met de grote favorieten voor de eindzege in de gelederen beginnen Jumbo-Visma en Sunweb zaterdagmiddag aan de Ronde van Italië. Tom Dumoulin (Sunweb) wil de Giro voor de tweede keer winnen, Roglic (Jumbo-Visma) jaagt op zijn eerste eindzege in een grote ronde.</p>
<p>De voorbereiding van de Sloveen verliep nagenoeg perfect. Hij reed dit seizoen drie rittenkoersen en won ze alle drie. In de Ronde van Romandië boekte hij vorige week bovendien ook drie ritzeges.</p>
<p>Zijn ploegleider Merijn Zeeman was tijdens de laatste etappe van Romandië, afgelopen zondag, in Frankrijk om met Steven Kruijswijk een Touretappe te verkennen. "We hebben daar een wijntje gedronken. De anderen (in Zwitserland, red.) moesten opschieten om een vlucht te halen. We zijn niet zo goed in vieren eigenlijk", zegt hij.</p>
<p>Op de vraag of Roglic zijn ploegleider heeft verrast, volgt een moment van twijfel. "Ehhm, het verbaast me niet dat hij op een hoog niveau is, maar hij stak er wel heel ver bovenuit."</p>
<h2>Sunweb is niet bang</h2>
<p>Ook Sunweb-ploegleider Michiel Elijzen keek met bewondering naar de 'drie uit drie' van Roglic. "Dat is uitermate knap, hij heeft zeker indruk gemaakt. Aan de andere kant: we wisten natuurlijk al hoe sterk hij is. Dit zal een grote boost voor zijn zelfvertrouwen zijn, maar het is niet zo dat we er bang van worden of het niet meer positief inzien."</p>
<p>Dumoulin toonde zich op zijn beurt dit jaar van voren in de Emiraten, de Tirreno-Adriatico en Milaan-Sanremo, maar een zege boekte hij niet. Elijzen: "Het is altijd leuk als je een koers wint in de voorbereiding, maar vorig jaar boekte hij zijn eerste overwinning ook in de eerste tijdrit in de Giro. Het is dus niet verontrustend, Tom staat in heel goede vorm aan de start."</p>
<p>Bekijk hieronder de resultaten van Dumoulin en Roglic dit seizoen:</p>
<p>Dumoulin is inmiddels een ervaren ronderenner. In de Vuelta van 2015 liet hij zich voor het eerst zien in de top van het klassement, daarna startte hij drie keer in een grote ronde met de eindzege als doel. In 2017 ging hij na drie weken koers in Italië met de roze trui naar huis, vorig jaar eindigde hij in de Giro en de Tour als tweede.</p>
<p>Roglic staat voor het eerst als topfavoriet aan de start en dat maakt volgens Sunweb-ploegleider Elijzen een verschil. "Ik denk dat het een voordeel is als je al eens een grote ronde hebt gewonnen en weet wat ervoor nodig is, zowel fysiek als mentaal. Het zijn een paar procentjes in het voordeel van Dumoulin."</p>
<p>Al twee jaar laat Roglic nu zien dat hij in meerdaagse wedstrijden tot de wereldtop behoort. In de Tour van vorig jaar werd hij vierde, voor ploeggenoot Steven Kruijswijk.</p>
<p>"Roglic is een echte winnaar, hij is heel hongerig", zegt zijn ploegleider Zeeman. "Voor hem telt maar een ding en dat is winnen. Dat maakt hem elk jaar beter. Hij is een geweldige tijdrijder, deze winter hebben we hard aan zijn sprint gewerkt en dat werpt zijn vruchten af."</p>
<p>Tien jaar geleden won Rabobank, de voorloper van Jumbo-Visma, de Giro met Denis Mentsjov. Nu is Roglic de uitgesproken kopman van de ploeg die voor niets minder dan de eindwinst gaat.</p>
<p>"Het kan altijd ergens anders op uitdraaien, hij heeft heel veel sterke concurrenten. Maar Roglic behoort met drie, vier anderen tot de topfavorieten. Hij wil winnen en daar gaan we ook voor", aldus Zeeman.</p>
<h2>Blessures voor adjudanten</h2>
<p>Zowel Dumoulin als Roglic mist de beoogde meesterknecht. Roglic moet het zonder Robert Gesink doen, die in Luik-Bastenaken-Luik een bekkenfractuur en een sleutelbeenbreuk opliep. Zeeman: "Voor de bergen hebben we Laurens De Plus, Antwan Tolhoek en Sepp Kuss."</p>
<p>Dumoulin kan geen beroep doen op Wilco Kelderman. Hij ging in de Ronde van Catalonië onderuit en hield daar een fractuur in een nekwervel een een gebroken sleutelbeen aan over.</p>
<p>Kelderman wordt vervangen door Sam Oomen, afgelopen jaar ook de adjudant van Dumoulin in Italië. Elijzen: "Daarnaast hebben we Robert Power, Chris Hamilton en Jai Hindley. Het zijn misschien wat onbekendere namen, ik geloof dat die jongens iets kunnen neerzetten waarmee ze verbazen."</p>
<p>Oomen reed vorig jaar in de schaduw van kopman Dumoulin een uitstekend klassement, hij werd negende. Hoe knap ook, na afloop werd door wielervolgers beweerd dat Oomen zijn energie beter had kunnen sparen door helemaal te lossen, waardoor hij Dumoulin in het hooggebergte langer had kunnen bijstaan.</p>
<p>"We hebben als doel dat we Tom zo goed mogelijk helpen", zegt Elijzen, "Sam committeert zich daaraan. Maar Sam is iemand die graag wil koersen. Hij is gretig en dat is een goede eigenschap, je bent geen wielrenner geworden om je zomaar te laten lossen."</p>
<h2>'Soms handiger als je lost'</h2>
<p>"Maar je moet dat wat slimmer en efficiënter doen op het moment dat je drie weken lang je kopman moet ondersteunen. Dan is het soms handiger om je te laten lossen. Het klassement is zeker geen doel, op een nieuwe toptienklassering voor Oomen hoeven we in principe niet te rekenen."</p>
