---
layout: post
title: "De sport van maandag bij de NOS"
date: Mon, 26 Aug 2019 06:04:42 +0200
category: sport
externe_link: "https://nos.nl/l/2298995"
feature_image: "https://nos.nl/data/image/2019/08/26/572602/1008x567.jpg"
---

<p>Het lijkt wel een weekenddag, zoveel sport is er vandaag. De Vuelta, de WK judo en het EK volleybal gaan in volle vaart verder, terwijl de tennistop in New York aan de US Open begint. En de voetbalvrouwen zijn voor het eerst sinds het WK weer bijeen.</p>
<p>De volleybalsters spelen om 18.00 uur hun derde groepswedstrijd van het EK tegen Kroatië. Beelden van dat duel zijn te zien in Nieuwsuur (22.30 uur op NPO 2) en een extra volleybaluitzending om 00.15 uur op NPO 1.</p>
<h2>Nog geen Bertens en Haase</h2>
<p>Kiki Bertens, Robin Haase en Richèl Hogenkamp komen dinsdag pas in actie bij de US Open, het laatste grandslamtoernooi van het jaar. Vandaag komen wel Novak Djokovic en Roger Federer in actie. De kraker bij de vrouwen is Serena Williams versus Maria Sjarapova.</p>
<p>Beelden van de US Open zullen verspreid te zien zijn in onze uitzendingen.</p>
<p>De WK judo gaat verder met twee klassen waarin geen Nederlanders voorkomen: tot 52 kilogram bij de vrouwen en tot 66 kilogram bij de mannen. In het Sportjournaal (om 18.45 uur op NPO 1) en in Nieuwsuur is er wel aandacht voor het evenement in Tokio.</p>
<h2>Jakobsen klaar voor etappewinst Vuelta</h2>
<p>In de Vuelta staat de derde etappe op het programma. Een relatief vlakke rit over 188 kilometer van Ibi naar Alicante, waarin de sprintersploegen waarschijnlijk de dienst zullen uitmaken. Kan de Nederlander Fabio Jakobsen zijn eerste overwinning in een grote ronde boeken?</p>
<p>Een samenvatting van de etappe is te zien in het Sportjournaal en in de late Studio Sport-uitzending van 23.22 uur op NPO 3.</p>
<p>We zijn ook nog bij de Oranjevoetbalvrouwen, die in Zeist voor het eerst weer samenkomen na hun verloren WK-finale. De selectie bereidt zich voor op de eerste twee kwalificatieduels voor het EK: vrijdag in Estland en dinsdag thuis tegen Turkije.</p>
<h2>Sportforum</h2>
<p>Zoals altijd op maandag is er op NPO Radio 1 vanaf 21.30 uur het Sportforum. Dit keer zijn hockeycoach Marc Lammers, voetbalcommentator Frank Snoeks en Volkskrant-journalist Willem Vissers te gast om de afgelopen sportweek door te nemen.</p>
