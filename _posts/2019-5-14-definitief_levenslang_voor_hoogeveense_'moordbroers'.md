---
layout: post
title: "Definitief levenslang voor Hoogeveense 'moordbroers'"
date: Tue, 14 May 2019 16:00:24 +0200
category: nieuws
externe_link: "https://nos.nl/l/2284592"
feature_image: "https://nos.nl/data/image/2016/10/26/328125/1008x567.jpg"
---

<p>De Drentse broers Admilson en Marcos R. zijn definitief veroordeeld tot een levenslange gevangenisstraf vanwege drie roofmoorden die ze in 2012 en 2013 pleegden. De Hoge Raad heeft bepaald dat de straf die het gerechtshof in Leeuwarden vorig jaar oplegde in stand blijft.</p>
<p>De broers uit Hoogeveen doodden in november 2012 een 55-jarige wandelaar in het natuurgebied Dwingelderveld. In juli 2013 werd een ouder echtpaar uit Exloo thuis vermoord. De broers, die na hun daad waardevolle spullen meenamen, noemden als motief dat ze snel rijk wilden worden.</p>
<h2>'Onmenselijk'</h2>
<p>De twee waren in cassatie gegaan om hun levenslange straf aan te vechten. Ze vonden dat de straf in strijd is met het Europese verbod op onmenselijke behandeling of bestraffing. Daarnaast voerden ze aan dat er geen sprake was van voorbedachten rade.</p>
<p>De Hoge Raad verwierp al hun klachten. Volgens het hoogste rechtsorgaan heeft het cassatieberoep geen "juridisch belangrijke nieuwe vragen" opgeroepen.</p>
<p>Nabestaanden van de slachtoffers waren eveneens naar de Hoge Raad gestapt, omdat ze het niet eens waren met de hoogte van de schadevergoeding die het hof had toegekend. Ook deze klachten werden ongegrond verklaard.</p>
