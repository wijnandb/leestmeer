---
layout: post
title: "Urenlange storing bij Tele2 voorbij, ANWB Alarmdienst weer bereikbaar"
date: Fri, 10 May 2019 11:24:59 +0200
category: tech
externe_link: "https://nos.nl/l/2283955"
feature_image: "https://nos.nl/data/image/2019/05/10/548971/1008x567.jpg"
---

<p>Door een landelijke storing bij Tele2 zijn onder meer de ANWB Alarmcentrale, de Wegenwacht en overheidsinstellingen urenlang telefonisch slecht bereikbaar geweest. Over de oorzaak van de storing is nog niets bekendgemaakt, maar getroffen bedrijven geven aan dat er weer telefoonverkeer mogelijk is.</p>
<p>De ANWB maakte rond 06.30 uur melding van de storing. Rond 15.00 uur maakte Tele2 bekend dat de problemen zijn verholpen, een woordvoerder gaf geen nadere toelichting over de oorzaak.</p>
<p>Omdat het voor automobilisten moeilijk was om bij de ANWB te melden dat ze met pech langs de weg stonden, adviseerde de ANWB gebruik te maken van de Wegenwacht-app, om bij pech digitaal alsnog contact op te nemen met de ANWB. Ook is er extra gepatrouilleerd op de snelwegen, om pechgevallen op te sporen.</p>
<h2>Spits</h2>
<p>"Op vrijdag begint de spits natuurlijk vroeger. Veel mensen gaan de weg op om bijvoorbeeld een weekend weg te gaan. Daar zijn we met de storing van vandaag ook beducht voor", zei een woordvoerder van de ANWB.</p>
<p>Naast de ANWB maakten onder meer gemeenten, het Openbaar Ministerie en zorginstellingen melding van problemen met inkomende en uitgaande oproepen.</p>
