---
layout: post
title: "Kamerleden ondanks vertraging blij met 'herstart' renovatie Tweede Kamer"
date: Tue, 02 Jul 2019 21:15:09 +0200
category: nieuws
externe_link: "https://nos.nl/l/2291679"
feature_image: "https://nos.nl/data/image/2019/07/02/560689/1008x567.jpg"
---

<p>Opnieuw duurt het langer voordat het definitieve ontwerp van de renovatie van de Tweede Kamer klaar is. Het voorontwerp is niet deze maand, maar pas komende herfst klaar, schreef verantwoordelijk staatssecretaris Raymond Knops gisteren aan de Kamer.</p>
<p>Ondanks het uitstel zijn Kamerleden die het proces rond de renovatie controleren vooral blij dat de betrokken partijen (onder anderen het Rijksvastgoedbedrijf, de staatssecretaris en de Kamer) weer met elkaar praten. "Alexander heeft de mensen weer aan tafel gekregen en dat is waar we naartoe moeten", zegt D66-Kamerlid Jessica van Eijs, doelend op ex-D66-leider Alexander Pechtold.</p>
<h2>Megalomaan</h2>
<p>Pechtold werd vorige maand aangesteld als bemiddelaar nadat de ontwerpen van het aangetrokken architectenbureau OMA tot veel weerstand hadden geleid bij de Kamer. Te megalomaan, vonden veel Kamerleden. "Alexander Pechtold heeft heel veel kennis van de Tweede Kamer, van het gebouw, van de mensen die er rond lopen en van hoe het een beetje werkt in Den Haag", zegt Van Eijs.</p>
<p>Op basis van Pechtolds werk concludeert Knops dat het beter is om meer tijd te nemen voor een nieuw voorlopig ontwerp. Dit basisontwerp zou aanvankelijk in december 2018 klaar zijn, toen werd het 1 juli en nu wordt het "rond het herfstreces".</p>
<p>Bovendien dirigeert Knops architect Ellen van Loon van OMA richting de uitgang. Mogelijk wordt de oorspronkelijke architect van de Tweede Kamer, Pi de Bruijn, bij de plannen betrokken. Dat is wat de Kamer graag wil.</p>
<p>Knops gaat proberen een "minnelijke schikking" te treffen met Van Loon. Mogelijk probeert hij de al gemaakte tekeningen over te nemen voor de nieuwe architect. "Dat moet je wel netjes afronden, we gaan niet helemaal opnieuw beginnen met wat OMA heeft gedaan", aldus VVD-Kamerlid Jan Middendorp.</p>
<p>"We staan nu aan begin van een herstart", zegt hij. "De renovatie gaat over onszelf. Het is heel belangrijk dat we dat op een zakelijke, gedisciplineerde manier gaan uitvoeren."</p>
<h2>Airco</h2>
<p>Staatssecretaris Knops verzekert dat de vertraging niet betekent dat de daadwerkelijke verbouwing later begint, maar nog zoals gepland in september 2020. "We moeten wat werk opnieuw gaan bekijken, maar we hebben wat speling in de planning."</p>
<p>"De weg die de staatssecretaris inslaat is een goede", zegt Middendorp. Van Eijs: "Ik denk wel dat mensen begrijpen dat het een ingrijpende verbouwing is en dat net zoals thuis verbouwingen niet altijd soepel verlopen."</p>
<p>Knops belooft, en de Kamerleden verwachten, dat de nieuwe ontwerpen 'sober en doelmatig' zullen zijn. "Dus vooral gericht op het in stand houden van erfgoed en het leefbaarder maken van de gebouwen."</p>
<p>"Met deze warme dagen denk ik dan vooral aan de airco. Vooral onze mensen die onder het dak zitten moeten in heel warme omstandigheden hard werken. En op sommige plekken is er geen ventilatie en zit er schimmel."</p>
