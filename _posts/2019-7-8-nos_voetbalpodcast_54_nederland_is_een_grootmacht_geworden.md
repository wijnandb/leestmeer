---
layout: post
title: "NOS Voetbalpodcast #54: Nederland is een grootmacht geworden"
date: Mon, 08 Jul 2019 11:10:17 +0200
category: sport
externe_link: "https://nos.nl/l/2292566"
feature_image: "https://nos.nl/data/image/2019/07/08/561995/1008x567.jpg"
---

<p>Het WK voetbal heeft de Nederlandse vrouwen een zilveren medaille opgeleverd maar ook veel respect en bewondering van de vaste volgers. Dat blijkt uit de NOS Voetbalpodcast waarin Rivkah op het Veld, samen met commentatoren Jeroen Elshoff en Frank Wielaard en gespreksleider Jeroen Stekelenburg, terugblikt op de finale.</p>
<p>Een groot deel van de dag dacht ze dat het wel eens zo'n magische avond kon worden in Lyon. "Ze hebben al zoveel vreemde dingen gedaan dit toernooi, waarom zou dit dan ook niet het team zijn dat Amerika kan verslaan?"</p>
<h2>Tactische ingreep</h2>
<p>In de podcast wordt wisselend gereageerd op de tactische ingreep van bondscoach Sarina Wiegman. Frank Wielaard vindt dat deze goed uitpakte omdat Team USA hierdoor alleen maar gevaarlijk werd uit standaardsituaties.</p>
<p>Jeroen Elshoff is het daar niet helemaal mee eens. Volgens hem stond er aanvallend te weinig tegenover. "Als je ook nog tot 1 of 2 voetballende momenten komt, dan is het plan heel goed."</p>
<p>Allemaal zijn ze het erover eens dat Nederland een uitstekend toernooi heeft gespeeld. Rivkah op het Veld had vooraf al hoge verwachtingen en rekende op een wereldtitel. "Ik had het gevoel dat er iets moois aan zat te komen, maar tijdens de groepsfase dacht ik: Nou zit ik er helemaal naast."</p>
<p>Ook de twee commentatoren prijzen de vechtlust van Oranje. Volgens Jeroen Elshoff bewijst dit toernooi maar weer eens dat je nooit moet opgeven. "Ik denk dat dit elftal en deze groep nog volwassener is geworden door wat er allemaal op ze af is gekomen. Nederland is nu een topland en een grootmacht geworden."</p>
