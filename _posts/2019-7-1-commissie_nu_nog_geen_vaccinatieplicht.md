---
layout: post
title: "Commissie: nu nog geen vaccinatieplicht"
date: Mon, 01 Jul 2019 11:00:28 +0200
category: politiek
externe_link: "https://nos.nl/l/2291457"
feature_image: "https://nos.nl/data/image/2019/07/01/560347/1008x567.jpg"
---

<p>Een vaccinatieplicht is nu nog niet nodig, maar ouders die hun kinderen niet laten inenten mogen wel op die keuze worden aangesproken. Dat adviseert een commissie die het afgelopen halfjaar onderzoek deed naar hoe ouders en kinderdagverblijven moeten omgaan met niet-gevaccineerde kinderen.</p>
<p>Pas als de vaccinatiegraad voor mazelen in Nederland onder een bepaald percentage komt, moeten ouders hun kinderen laten inenten om voor kinderopvang in aanmerking komen. Vaccineren zou daarmee een voorwaarde worden om te worden toegelaten tot een kinderdagverblijf.</p>
<p>De commissie, onder leiding van oud-Tweede Kamerlid Roos Vermeij, vindt dat de overheid moet bepalen hoe hoog die wettelijke ondergrens moet zijn. Ter informatie: de huidige vaccinatiegraad voor mazelen ligt op 92,9 procent.</p>
<p>De adviescommissie onderscheidt drie scenario's, afhankelijk van hoe hoog de vaccinatiegraad voor mazelen is. Op dit moment zitten we volgens de commissie in het oranje scenario, waarbij de landelijke vaccinatiegraad daalt, maar nog wel boven de kritieke ondergrens ligt.</p>
<p>Ouders die hun kind (nog) niet hebben laten vaccineren, moeten in dit scenario worden uitgenodigd voor een gesprek met een deskundige zorgprofessional, vindt de commissie. Dat gebeurt nu trouwens ook al, vertelde staatssecretaris Blokhuis in november.</p>
<p>Volgens de commissie rechtvaardigen "het publieke belang van een hoge vaccinatiegraad en de belangen van het kind" dat ouders worden aangesproken op hun keuze om hun kind niet te laten inenten. Ook kinderen ouder dan 9 jaar moeten in het oranje scenario informatie krijgen over het belang, de werking en eventuele risico's van vaccinaties en de risico's van niet-inenten, vindt de commissie.</p>
<h2>'Code-rood'</h2>
<p>In het zogeheten rode scenario is de vaccinatiegraad het laagst, hij duikt dan onder een bepaalde kritieke ondergrens. Ouders worden dan dus verplicht om hun kinderen in te enten, anders worden ze geweigerd bij het kinderdagverblijf.</p>
<p>Als dit middel niet voldoende werkt, moet er een in de wet vastgelegde algemene vaccinatieplicht komt, adviseert de commissie-Vermeij. De commissie noemt dat wel een "vergaand middel om verhoging van de vaccinatiegraad te bereiken".</p>
<p>Als de vaccinatiegraad hoger is dan 95 procent, hoeven er volgens de commissie geen aanvullende maatregelen te worden genomen. De overheid moet wel blijven uitdragen dat vaccineren de norm is en voor ouders moet voldoende betrouwbare informatie beschikbaar blijven.</p>
<p>NOS op 3 maakte eerder deze uitlegvideo over de vaccinatiegraad en welke gevaren er schuilen achter minder gevaccineerde Nederlanders:</p>
