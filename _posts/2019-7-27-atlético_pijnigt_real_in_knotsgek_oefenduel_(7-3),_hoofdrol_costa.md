---
layout: post
title: "Atlético pijnigt Real in knotsgek oefenduel (7-3), hoofdrol Costa"
date: Sat, 27 Jul 2019 11:43:33 +0200
categories: 
- sport 
- voetbal 
externe_link: "https://nos.nl/l/2295320"
feature_image: "https://nos.nl/data/image/2019/07/27/566514/1008x567.jpg"
---

<p>Atlético Madrid heeft aartsrivaal Real Madrid een pijnlijke oefennederlaag toegebracht. De rood-witte ploeg van Diego Simeone won in het Amerikaanse East Rutherford (nabij New York) met dikke cijfers: 7-3.</p>
<p>En het had weinig gescheeld of Real had grootste nederlaag ooit tegen Atlético moeten slikken. De Rojiblancos hadden na 51 minuten al een 6-0 voorsprong te pakken door vier goals van Diego Costa en doelpunten van João Félix en Ángel Correa.</p>
<p>Nacho, Karim Benzema en Javi Hernandez maakten vervolgens de score iets dragelijker voor Real, terwijl Vitolo tussendoor nog de zevende van Atlético noteerde.</p>
<h2>Vlam in de pan</h2>
<p>Zoals wel vaker in hun onderlinge confrontaties sloeg ook dit keer de vlam in de pan bij Real-Atlético, na een ruzie tussen Diego Costa en Daniel Carvajal. Toen de stofwolken waren opgetrokken, werden beiden met rood van het veld gestuurd.</p>
<p>Door de goals na rust voorkwam Real dat het met de grootste nederlaag ooit tegen Atlético terug naar Europa reist. De Koninklijke verloor op 23 november 1947 met nog grotere cijfers van de buurman (5-0).</p>
<p>"We hebben zeven doelpunten tegen gekregen, dat mag niet gebeuren. De spelers zijn teleurgesteld, maar we moeten er niet te veel aan denken", probeerde Real-trainer Zinedine Zidane na afloop zich op de vlakte te houden.</p>
<p>De Amerikaanse oefencampagne van Real eindigt daarmee in een teleurstelling. Ze verloren met 3-1 van Bayern München en speelden met 2-2 gelijk tegen Arsenal na een 2-0 achterstand.</p>
