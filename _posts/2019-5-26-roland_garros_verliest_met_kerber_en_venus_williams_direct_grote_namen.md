---
layout: post
title: "Roland Garros verliest met Kerber en Venus Williams direct grote namen"
date: Sun, 26 May 2019 15:38:48 +0200
category: sport
externe_link: "https://nos.nl/l/2286376"
feature_image: "https://nos.nl/data/image/2019/05/26/552630/1008x567.jpg"
---

<p>Op de eerste dag van Roland Garros is er direct een grote naam gesneuveld bij de vrouwen. De als vijfde geplaatste Angelique Kerber boog in de eerste ronde met 4-6, 2-6 voor de pas 18-jarige Russin Anastasia Potapova.</p>
<p>Potapova, voormalig nummer één van de wereld bij de junioren, wist wel raad met het gebrek aan ritme bij Kerber, die vanwege een enkelblessure sinds begin mei niet meer gespeeld had.</p>
<p>De Russische ramde er bij haar debuut in Parijs vanaf de baseline op los en keek nooit tegen een achterstand aan.</p>
<p>De titel van Roland Garros is de enige grandslamtitel die nog ontbreekt op het palmares van Kerber. Vorig jaar strandde de Duitse in de kwartfinales en de twee jaar daarvoor ook in de eerste ronde. In 2016 was Kiki Bertens verantwoordelijk voor haar uitschakeling.</p>
<h2>Svitolina stuurt Venus naar huis</h2>
<p>Jelina Svitolina bereikte opvallend eenvoudig de laatste 64. De Oekraïense was met 6-3, 6-3 een maatje te groot voor Venus Williams.</p>
<p>Svitolina stond zes weken aan de kant met een knieblessure en werd daarna in Madrid en Rome al in de eerste ronde uitgeschakeld. De 38-jarige Williams, zeventien jaar geleden al finaliste in Parijs, kon het de Oekraïense nooit echt lastig maken.</p>
<p>Karolína Plísková bereikte eenvoudig de tweede ronde. De als tweede geplaatste Tsjechische verloor na een 2-0 achterstand nog maar drie games tegen Madison Brengle: 6-2, 6-3. </p>
<h2>Muguruza wel door, maar met moeite</h2>
<p>Garbine Muguruza haalde met de nodige moeite wel de tweede ronde in Parijs. De Spaanse toernooiwinnares van 2016 won op het nieuwe Court Simonne Mathieu met 5-7, 6-2, 6-2 van Taylor Townsend uit Amerika.</p>
<p>Muguruza, een mogelijk tegenstandster van Bertens in de kwartfinales, haalde vorig jaar de laatste vier in Parijs. Dit seizoen speelde ze echter pas vier partijen op gravel, waarvan ze er ook nog eens twee verloor.</p>
