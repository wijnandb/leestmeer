---
layout: post
title: "Regeringsleider Hongkong: omstreden uitleveringswet is dood"
date: Tue, 09 Jul 2019 05:33:51 +0200
category: nieuws
externe_link: "https://nos.nl/l/2292680"
feature_image: "https://nos.nl/data/image/2019/07/09/562170/1008x567.jpg"
---

<p>De omstreden uitleveringswet die Hongkong in de ban houdt, is dood. Dat zei regeringsleider Carrie Lam in een persconferentie. Of de wet, waar honderdduizenden mensen tegen protesteren, nu ook officieel is geschrapt is nog maar de vraag, aldus Hongkongse media.</p>
<p>Tegenstanders van de wet vrezen dat China bezig is zijn greep op Hongkong te vergroten en dat oppositieleiders zo aangepakt zouden kunnen worden. Een maand geleden bood Lam al excuses aan en zei dat ze de maatregelen ging uitstellen. Dat was voor veel demonstranten niet voldoende. Ze bleven betogen, wat enkele keren tot confrontaties leidde met de politie.</p>
<p>Lam zei vandaag dat er nog steeds zorgen zijn over de motieven van de regering en over het mogelijk toch in stemming brengen van de wet. "Daarom zeg ik het opnieuw: dat gaat niet gebeuren. De wet is dood", aldus Lam. Ze gaf toe dat haar regering het verkeerd heeft aangepakt. "Het was een complete mislukking."</p>
<h2>'Bang voor aanwakkeren demonstraties'</h2>
<p>Toch gaat Lam niet helemaal door de knieën, zegt correspondent Sjoerd den Daas. "Ze komt de demonstranten niet helemaal tegemoet. Dat de wet inderdaad helemaal van tafel is, heeft ze zo hard niet gezegd."</p>
<p>Dat kan een bewuste keuze van Lam zijn geweest, zegt Den Daas. "Ik denk dat ze niet letterlijk wil zeggen dat de wet de prullenbak in gaat, omdat ze bang is dat de demonstranten dan zien dat ze hun zin kunnen krijgen als ze de straat op gaan."</p>
<p>Den Daas denkt dat de uitspraken van Lam hoe dan ook niet voldoende zijn voor de demonstranten. "Ze willen dat opgepakte demonstranten vrij komen en dat er een onafhankelijk onderzoek komt naar de rol van de politie. Maar ze willen ook democratische hervormingen en er zijn stemmen die roepen om Lams aftreden."</p>
<p>Hongkong heeft in 2003 en 2014 eerder te maken gehad met protesten. Die laaien eens in de zoveel tijd op als er weer maatregelen worden aangekondigd waarbij de inwoners het gevoel krijgen dat ze vrijheden moeten inleveren. "Voor China is het bijvoorbeeld een logische stap om douanebeambten op de treinstations neer te zetten, maar voor de Hongkongers voelt dat alsof China de stad langzaam overneemt", zegt Den Daas.</p>
<p>"Het gevoel bestaat dat het systeem van Hongkong, één land met twee systemen waarbij Hongkong onder de paraplu van China haar eigen vrijheden heeft, dat dat systeem steeds minder wordt gerespecteerd. Die onvrede en de onzekerheid over de toekomst houden nog wel even aan", voorspelt Den Daas. "De geest is uit de fles en die demonstraties zijn nu het nieuwe normaal voor Hongkong."</p>
