---
layout: post
title: "Duitse youtubers willen klimaatboycot tegen CDU en SPD"
date: Sat, 25 May 2019 04:11:33 +0200
category: tech
externe_link: "https://nos.nl/l/2286193"
feature_image: "https://nos.nl/data/image/2019/05/25/552358/1008x567.jpg"
---

<p>Bekende Duitse youtubers roepen op zondag niet op de twee grootste partijen van het land te stemmen bij de Europese verkiezingen, omdat die te weinig doen aan klimaatverandering. "We vragen jullie allemaal: stem niet op CDU/CSU, stem niet op de SPD", zeggen bijna honderd van hen in een video.</p>
<p>"Er zijn veel belangrijke politieke thema's, maar de mogelijke vernietiging van onze planeet heeft overduidelijk de hoogste prioriteit", zeggen de internetters. "De koers van de CDU/CSU en de SPD is dramatisch verkeerd en leidt ertoe dat de aarde blijft opwarmen."</p>
<p>De makers roepen volgers op daarom zondag op een andere partij te stemmen. Ze geven wel meteen ook een negatief stemadvies voor het rechts-populistische AfD, dat klimaatverandering helemaal ontkent.</p>
<p>Onder de ondertekenaars van de open brief zijn youtubers met miljoenen volgers, zoals gamer LUCA, beautyvlogger Dagi Bee en filmmaker Julian Bam.</p>
<p>De oproep komt een week nadat de 26-jarige vlogger Rezo de aanval opende op de gevestigde partijen. Onder de titel Die Zerst√∂rung der CDU zet hij in bijna een uur uiteen wat er allemaal mis is met het huidige beleid. Naast klimaatverandering hekelt hij ook de groeiende kloof tussen arm en rijk en Duitse hulp aan Amerikaanse oorlogen. De video werd inmiddels al bijna 9 miljoen keer bekeken. </p>
<p>Regeringspartij CDU had geen adequaat antwoord op alle aantijgingen. Eerst noemde de secretaris-generaal van de partij de video "een mix van pseudofeiten", maar omdat die reactie de kritiek alleen deed toenemen, gaf hij een dag later toe dat Rezo juiste bronnen had gebruikt. Hij nodigde hem bovendien uit voor een gesprek.</p>
<p>Daarnaast zou het jonge Bondsdaglid Amthor gisteren met een antwoordvideo komen, maar die reactie bleef uit. In plaats daarvan plaatse de partij een pdf van elf kantjes waarin Rezo's kritiek wordt weerlegd. </p>
<p>Coalitiepartij SPD kwam wel met een reactie. "Jullie kritiek heeft ons bereikt", zei voorzitter Klingbeil van de Jonge Socialisten in een video. "Organiseer iets, nodig ons uit, en we beloven dat we komen - verkiezingen of niet." Klingbeil zei benadrukte echter ook dat compromissen nu eenmaal nodig zijn in de politiek.</p>
