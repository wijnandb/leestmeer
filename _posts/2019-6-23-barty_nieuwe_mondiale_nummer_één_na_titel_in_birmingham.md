---
layout: post
title: "Barty nieuwe mondiale nummer één na titel in Birmingham"
date: Sun, 23 Jun 2019 16:09:25 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/TGnSXOH3Ff0/2290314"
feature_image: "https://nos.nl/data/image/2019/06/23/558654/1008x567.jpg"
---

<p>Ashleigh Barty is dankzij haar toernooizege in Birmingham de nieuwe nummer één van de wereld in het vrouwentennis. De Australische, die twee weken geleden de titel op Roland Garros veroverde, won in de finale van het grastoernooi van de Duitse Julia Görges met 6-3, 7-5.</p>
<p>De 23-jarige Barty is na Evonne Goolagong in 1976 de tweede Australische die sinds invoering van de wereldranglijst (in 1975) de nummer één-positie heeft veroverd. Ze neemt het stokje over van de Japanse Naomi Osaka, die de voorbije 21 weken op de troon zat.</p>
<p>"Er komen een paar belangrijk weken aan, maar waarschijnlijk drinken we er vanavond wel een biertje op", reageerde Barty zoals een Australiër betaamt luchtig op haar mijlpaal en verwees ze naar Wimbledon, dat over een week gaat beginnen.</p>
<h2>Motivatieproblemen</h2>
<p>Barty won in 2011 het juniorentoernooi van Wimbledon en ging een gouden toekomst tegemoet. Ze borg in 2014 en 2015 echter door motivatieproblemen haar rackets op om een loopbaan als cricketspeelster van de grond te krijgen.</p>
<p>Ze genoot kortstondig van haar tweede sportcarrière en pakte in 2016 weer de draad op als tennisster. En niet onverdienstelijk. Barty hervond het plezier, sloeg zich inmiddels naar zes WTA-titels, waaronder Roland Garros, en is nu de 27ste nummer één van de wereld in de geschiedenis van het vrouwentennis.</p><img src="http://feeds.feedburner.com/~r/nossporttennis/~4/TGnSXOH3Ff0" height="1" width="1" alt=""/>
