---
layout: post
title: "Oranjefans op camping Le Havre: 'We gaan die poulefase glansrijk doorkomen'"
date: Tue, 11 Jun 2019 10:57:40 +0200
category: binnenland
externe_link: "http://feeds.nos.nl/~r/nosnieuwsbinnenland/~3/SpKD0ZbUBEs/2288533"
feature_image: "https://nos.nl/data/image/2019/06/11/556029/1008x567.jpg"
---

<p>Nog enkele uren tot de aftrap van de eerste wedstrijd van Oranje op het WK in Frankrijk. Het Nederlands elftal speelt om 15.00 uur tegen Nieuw-Zeeland en op campings in de buurt van speelstad Le Havre maken fans zich op voor de wedstrijd.</p>
<p>"In de stad zie je veel vaders met dochters", ziet verslaggever Mattijs van de Wiel. "Maar hier op de camping staan veel echtparen. Sommigen gooien hun hele vakantie om voor het toernooi."</p>
<p>Zo ook Margje en Arie Franken. "Meestal gaan we naar Kroatië, maar dit jaar hebben we naar aanleiding van de uitslagen van de dames gekozen voor Frankrijk. Om een keer een wedstrijd van ze te zien", zegt Margje.</p>
<p>In de onderstaande video doen fans voorspellingen voor de wedstrijd:</p>
<p>Margje vindt vooral de manier van spelen aantrekkelijk. "Heel leuk, heel fanatiek. Men valt een keer en staat gelijk weer op." Dat vindt ook John Derks, die samen met vriendin Annemie op de camping staat. "Het is meer ontspannen dan mannenvoetbal. Ze spelen eerlijker, er is weinig gedoe."</p>
<p>Maar het spreekt vooral aan dat de Oranjevrouwen, regerend Europees kampioen, zo goed zijn. John: "Ja, het is leuk dat de tegenstander niet zo vaak bij het Nederlandse doel komt."</p>
<p>Dat beaamt Jakob Struiksma, die voor het eerst een interland bezoekt. "Ja, omdat het Nederlands vrouwenelftal succes heeft, daarom zijn we nu geïnteresseerd. Als het even een succes is, gaan we er met zijn allen achteraan."</p>
<p>Maar er zijn niet alleen maar stellen van middelbare leeftijd op de wedstrijd afgekomen. De 18-jarige Lisa staat met drie vriendinnen op de camping, hoewel dat niet zonder problemen is gegaan. "We werden wakker met natte kussens en natte slaapzakken door de regen, dus we hebben een nieuwe tent moeten kopen."</p>
<p>Het viertal was naar een paar kwalificatiewedstrijden geweest en daarna opperde iemand als grap: we kunnen ook naar het WK. "Maar ja, het is in Frankrijk. Dat kan gewoon met de auto, dus nu zijn we hier."</p>
<p>Natuurlijk vinden ze het spannend vanmiddag, maar de wedstrijd is niet het enige wat de vier bezighoudt. Lisa: "Dit is onze examenreis en morgen komt de uitslag."</p><img src="http://feeds.feedburner.com/~r/nosnieuwsbinnenland/~4/SpKD0ZbUBEs" height="1" width="1" alt=""/>
