---
layout: post
title: "Bij Sparta praten ze Nederlands en dat leidt tot 'hartstikke goede sfeer'"
date: Sun, 25 Aug 2019 10:10:53 +0200
categories: 
- sport 
- voetbal 
externe_link: "https://nos.nl/l/2298885"
feature_image: "https://nos.nl/data/image/2019/08/25/572371/1008x567.jpg"
---

<p>Lassana Faye, Mohamed Rayhi of Halil Dervisoglu, hoe exotisch hun namen soms ook klinken, ze werden allemaal in Nederland geboren. Die rood-wit-blauwe lijn is een belangrijke pijler onder het huidige succes van Sparta.</p>
<p>De 'tweede club van Rotterdam' draait voorlopig vrolijk boven in de eredivisie mee. Na drie speelronden staat de teller al op zeven punten, evenveel als Ajax en PSV hebben en vier meer dan Feyenoord, de stadgenoot met een veel groter budget.</p>
<p>En dat dus zonder exoten. Ragnar Ache is de zoon van een Ghanese moeder en Duitse vader, maar woont al sinds zijn elfde in Nederland. En Dante Rigo is Belg, maar genoot zijn opleiding bij PSV.</p>
<h2>Eén vreemde eend in de bijt</h2>
<p>Eigenlijk heeft alleen Ariel Harush geen Hollandse link. De 31-jarige doelman is international van Israël en heeft de Spaanse nationaliteit, maar krijgt voorlopig alle tijd om Nederlands te leren. Harush is tweede keus achter Tim Coremans, geboren en getogen in Brabant.</p>
<p>Het zal waarschijnlijk niet verbazen dat dit, hoewel mede ingegeven door geringe financiële middelen, een bewuste keuze is.</p>
<p>"Ik vind communicatie heel belangrijk en wil dat supporters zich in de spelers kunnen herkennen", aldus Henk van Stee, als technisch manager verantwoordelijk voor de samenstelling van de selectie.</p>
<h2>Meer sfeer, meer punten</h2>
<p>"En dat zie je terug, de sfeer is hartstikke goed en de supporters herkennen zich. Die goede sfeer leidt absoluut tot meer punten, ja. Honderd procent", geeft Van Stee zichzelf op subtiele wijze een stevige schouderklop.</p>
<p>Ook trainer Henk Fraser ziet een causaal verband tussen beide, maar welke van de twee veroorzaakt de ander? Fraser: "Ik ben er nog niet achter wat er eerst komt. Het is een soort kip-en-ei-verhaal."</p>
<p>Hoe het ook zij, de sfeer is dus prima bij de gepromoveerde Rotterdammers, die eind vorig seizoen ten koste van De Graafschap een terugkeer op het hoogste niveau afdwongen.</p>
<p>"We hebben diverse culturen, diverse nationaliteiten en ik denk dat dat geweldig werkt", aldus Rayhi, zelf van Marokkaanse afkomst en 25 jaar geleden geboren in Eindhoven. En de linkermiddenvelder, dit seizoen al goed voor drie goals, weet wel wat daar mede de oorzaak van is. "Iedereen spreekt Nederlands."</p>
