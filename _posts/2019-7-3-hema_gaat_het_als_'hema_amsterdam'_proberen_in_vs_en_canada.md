---
layout: post
title: "Hema gaat het als 'Hema Amsterdam' proberen in VS en Canada"
date: Wed, 03 Jul 2019 09:55:43 +0200
categories: 
- financieel 
- economie 
externe_link: "https://nos.nl/l/2291742"
feature_image: "https://nos.nl/data/image/2019/07/03/560787/1008x567.jpg"
---

<p>Hema gaat zijn spullen ook in Noord-Amerika verkopen. In de Verenigde Staten alleen online, via de website van winkelgigant Walmart. In Canada opent het bedrijf nog dit jaar zowel eigen winkels als zogeheten shop-in-shops in grote filialen van Walmart.</p>
<p>In de Canadese winkels gaat het bedrijf net als in de andere buitenlandse winkels geen rookworsten of tompoucen verkopen. Maar wel langer houdbaar eten, zoals stroopwafels. De eerste winkels komen in en om Toronto, de grootste stad van Canada. In de VS begint Hema met de online verkoop van voornamelijk huishoudelijke producten, zoals handdoeken, kussenhoezen en kandelaars.</p>
<h2>Hema Amsterdam</h2>
<p>Het bedrijf krijgt in de VS en Canada ook een andere naam dan in thuisland Nederland, namelijk Hema Amsterdam. Hema denkt zich in Noord-Amerika beter te kunnen onderscheiden door nadruk te leggen op de Nederlandse oorsprong.</p>
<p>Hema is al internationaal actief, in Europa in Duitsland, BelgiÃ«, het Verenigd Koninkrijk, Frankrijk, Oostenrijk en Spanje. En buiten Europa in de Verenigde Arabische Emiraten. De winkels in die landen gaan de komende tijd ook Hema Amsterdam heten.</p>
<p>"We zijn bijzonder trots op onze samenwerking met Walmart, de grootste retailer ter wereld", zegt Hema-topman Tjeerd Jegen over de deal met dat bedrijf. "Hema, een onderscheidend Nederlands merk, is een goed voorbeeld van een nieuwe samenwerking waardoor onze klanten nog meer keuze hebben", zegt Philip Behn van Walmart. Hema werd vorig jaar overgenomen door zakenman Marcel Boekhoorn.</p>
<h2>Nog steeds verlies</h2>
<p>Het bedrijf maakte ook de cijfers bekend over het eerste kwartaal van dit jaar. Hema is al een tijd verliesgevend en begon het jaar ook weer met verlies, namelijk 10,7 miljoen euro. Dat is wat meer dan de 6 miljoen verlies in het eerste kwartaal van 2018. Dat hogere verlies kwam volgens Hema door eenmalige zaken, zoals nieuwe boekhoudkundige regels en een eenmalige kostenpost.</p>
<p>De omzet steeg ten opzichte van een jaar eerder met 2,5 procent, vooral door de opening van nieuwe winkels en meer online verkoop.</p>
