---
layout: post
title: "Bertens overleeft matchpoint tegen Townsend"
date: Thu, 04 Jul 2019 18:04:09 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/1kTMgCr4ZIw/2292057"
feature_image: "https://nos.nl/data/image/2019/07/04/561196/1008x567.jpg"
---

<p>Kiki Bertens heeft met veel pijn en moeite de derde ronde bereikt op Wimbledon. De Nederlandse nummer vier van de wereld, die eerder dit jaar bij de Australian Open en Roland Garros in de tweede ronde achterbleef, won 3-6, 7-6 (5) en 6-2 van de 23-jarige Amerikaanse Taylor Townsend.</p>
<p>Bertens had lange tijd amper antwoord op het aanvallende spel en de handige volleys van de linkshandige Townsend, de mondiale nummer 123 die dicht bij haar eerste derde ronde bij een grandslamtoernooi was.</p>
<h2>Ommekeer</h2>
<p>In de tweede set verzuimde Bertens, die vorig jaar de kwartfinales haalde in Londen, op 5-3 de set uit te serveren, waarna ze op 5-4 twee setpoints verspeelde tegen de voormalig nummer één van de junioren. Ze leverde zelfs een tweede keer haar service in en keek een game later, op 5-6, tegen een matchpoint tegen aan.</p>
<p>Die overleefde ze - Townsend probeerde het met een kort balletje, maar dat belandde in het net - om er vervolgens een tiebreak uit te slepen. Daarin sloeg Bertens zich naar een 6-3 voorsprong, maar pas op het vijfde setpoint had ze het evenwicht in de partij hersteld.</p>
<p>Dat was ook meteen het moment van de ommekeer. Bertens stoomde in de derde set door naar 4-0 en liet de zege niet meer in gevaar komen tegen de moegestreden Townsend.</p>
<p>In de derde ronde moet Bertens het opnemen tegen Barbora Strycová, de nummer 54 van de wereldranglijst. De 33-jarige Tsjechische slaagde er in haar lange loopbaan één keer in de kwartfinales te halen op Wimbledon, in 2014.</p><img src="http://feeds.feedburner.com/~r/nossporttennis/~4/1kTMgCr4ZIw" height="1" width="1" alt=""/>
