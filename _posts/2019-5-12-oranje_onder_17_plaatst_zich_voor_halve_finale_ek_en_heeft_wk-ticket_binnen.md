---
layout: post
title: "Oranje onder 17 plaatst zich voor halve finale EK en heeft WK-ticket binnen"
date: Sun, 12 May 2019 21:56:52 +0200
category: sport
externe_link: "https://nos.nl/l/2284356"
feature_image: "https://nos.nl/data/image/2019/05/12/549556/1008x567.jpg"
---

<p>Nederland onder 17 is doorgedrongen tot de halve finales van het EK, waarmee tevens een WK-ticket is bemachtigd. In de Derby der Lage Landen waren de leeftijdsgenoten van België geen partij: 3-0.</p>
<p>Het duurde nog betrekkelijk lang voordat bondscoach Peter van der Veen rustig achterover kon leunen. Handenbinder Brian Brobbey was ongelukkig met zijn acties en Sontje Hansen stuitte op keeper Maarten Vandevoordt.</p>
<p>Na 26 minuten was het wel raak, toen een schot van Brobbey via de paal precies voor de voeten van Hansen belandde: 1-0. Met een prachtige volley maakte Anass Salah-Eddine er een kwartier later 2-0 van.</p>
<h2>Subtiele voetbeweging</h2>
<p>Het was lang wachten op nog meer Oranje-treffers, maar het geduld werd een kwartier voor tijd beloond met het absolute hoogtepunt van de wedstrijd.</p>
<p>Na terugleggen van Hansen omspeelde Ki-Jana Hoever zijn man met een subtiele voetbeweging, om daarna met een hard schot aan alle onzekerheid een einde te maken.</p>
<p>Met het bereiken van de halve finales is Nederland ook verzekerd van deelname aan het WK, dat in november in Brazilië wordt gespeeld. De laatste keer dat Nederland onder 17 daaraan meedeed, was in 2011 met de lichting van Memphis Depay.</p>
<p>In de strijd om een finaleplek op dit EK treft de ploeg van Peter van der Veen de winnaar van het duel tussen Spanje en Hongarije, dat maandag wordt gespeeld. Drievoudig winnaar Nederland is titelverdediger op het jaarlijks gehouden toernooi.</p>
<p>Nederland speelt donderdag om 17.30 uur of 20.30 uur, de tijd wordt later door de UEFA bekendgemaakt. Die halve finale zal via een stream rechtstreeks te volgen zijn op NOS.nl en in de NOS-app.</p>
