---
layout: post
title: "Olietankers 'gesaboteerd' voor kust van Emiraten"
date: Mon, 13 May 2019 09:13:26 +0200
category: nieuws
externe_link: "https://nos.nl/l/2284391"
feature_image: "https://nos.nl/data/image/2019/05/13/549596/1008x567.jpg"
---

<p>In de Golf van Oman zijn voor de kust van de Verenigde Arabische Emiraten (VAE) vier olietankers "gesaboteerd". Twee daarvan varen onder de Saudische vlag. Volgens Saudi-Arabië is de schade aanzienlijk.</p>
<p>Het ministerie van Buitenlandse Zaken van de VAE maakte gisteren als eerste melding van "sabotage-acties". Details werden niet gegeven. Iraanse en Libanese media meldden dat er ontploffingen waren geweest in de haven van de VAE-stad Fujairah. Die berichten bleken onjuist.</p>
<p>De VS heeft schepen in de regio gewaarschuwd dat "Iran of zijn handlangers" het scheepsverkeer in de regio schade kan toebrengen. Zes oorlogsschepen, twee squadrons bommenwerpers, een raketafweersysteem en twee schepen met mariniers zijn in of in de buurt van de Perzische Golf en Arabische Zee geplaatst.</p>
<p>Iran zegt dat goed moet worden uitgezocht wat er met tankers voor de kust van de Emiraten is gebeurd. Een woordvoerder van het Iraanse ministerie van Buitenlandse Zaken suggereert dat er een samenzwering op touw is gezet. Dat zou dan zijn gebeurd om Iran in een kwaad daglicht te stellen. Ook waarschuwt hij voor "avonturisme door buitenlanders".</p>
<p>De Golf van Oman is de verbinding tussen de Perzische Golf en de Indische Oceaan en daardoor van vitaal belang voor de export van olie uit het Midden-Oosten naar de rest van de wereld. Een van de getroffen Saudische tankers zou in Saudi-Arabië een lading olie oppikken voor de VS.</p>
<p>De relatie tussen Iran en de VS is op dit moment uiterst gespannen, omdat Iran mogelijk weer uranium gaat verrijken. Verrijkt uranium kan worden gebruikt voor de productie van atoomwapens. De VS heeft Iran vanwege zijn atoomprogramma sancties opgelegd die de Iraanse economie hard treffen.</p>
