---
layout: post
title: "’KPN mag XS4ALL niet opheffen’"
date: Tue, 03 Sep 2019 08:30:27 +0200
categories: 
- entertainment 
- opinie 
externe_link: "https://www.telegraaf.nl/financieel/1227526178/kpn-mag-xs4-all-niet-opheffen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4317882e-ce3f-11e9-9c40-0218eaf05005.jpg"
---

<p class="intro">De ondernemingsraad van XS4ALL heeft een negatief advies uitgebracht op het plan van KPN over het opheffen van de internetprovider. Volgens het inspraakorgaan is er ‘een reële mogelijkheid dat de business case tot integratie van XS4ALL in KPN in zijn geheel negatief uitvalt’, schrijft de OR in een verklaring.</p> <p>De OR zegt het voorstel van KPN uitgebreid onafhankelijk te willen beoordelen, maar alleen de ruimte hebben gekregen voor een ‘verkennend onderzoek’. In dat verkennende onderzoek zouden volgens OR-woordvoerder Daan Willems ‘direct ernstige gebreken gevonden’ zijn in de businesscase van KPN.’ Een alternatieve businesscase die door adviesbureau Stratix werd gemaakt eind mei zou volgens de OR aantonen dat XS4ALL een sterke winstmaker is binnen het KPN concern, waar maar weinig investeringen tegenover staan.</p><p>De OR meent bovendien dat het zich van eigenaar KPN ten onrechte nooit heeft mogen uitspreken over de vraag óf XS4ALL zou moeten worden opgeheven, en alleen maar de vraag heeft gekregen om advies te geven over hóe dat zou gebeuren. Ook daar wil de OR zijn oordeel over uitspreken. KPN zal volgens de wet nu het negatieve advies van de OR moeten meewegen in zijn uiteindelijke besluit over de provider.</p><p>Gang naar de rechter</p><p>KPN zegt in een verklaring de reactie van de OR te betreuren en goed te zullen bestuderen. Volgens OR-voorzitster Freya Maes zal haar raad op basis van die reactie besluiten of daarna de gang naar de Ondernemingskamer zal worden gemaakt of niet.</p><p>Vorige maand startte de OR van XS4ALL ook al een enqueteprocedure tegen KPN, omdat die de internetprovider slecht zou hebben aangestuurd. Deze procedure loopt parallel het traject van de adviesaanvraag, en kan eveneens uiteindelijk bij de rechter eindigen.</p><p>Telfort</p><p>KPN wil onder topman Maximo Ibarra, die eind deze maand al na 17 maanden weer vertrekt, snoeien in zijn merkenportefeuille. Daarmee hoopt het kosten te besparen en het hoofdmerk KPN te versterken. XS4ALL is sinds 1998 in handen van KPN en geldt als het topmerk voor internetproviders op de Nederlandse markt en heeft nog steeds het imago weten te bewaren als voorvechter van vrijheid, veiligheid en privacy op internet. Met het opheffen van het goedkope merk Telfort is inmiddels al een begin gemaakt.</p>
