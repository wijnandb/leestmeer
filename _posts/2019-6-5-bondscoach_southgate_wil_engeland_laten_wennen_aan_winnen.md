---
layout: post
title: "Bondscoach Southgate wil Engeland laten wennen aan winnen"
date: Wed, 05 Jun 2019 22:54:08 +0200
category: sport
externe_link: "https://nos.nl/l/2287796"
feature_image: "https://nos.nl/data/image/2019/06/05/554876/1008x567.jpg"
---

<p>Bondscoach Gareth Southgate van Engeland kijkt uit naar de halve finale tegen Nederland in de Nations League, donderdagavond. "Ik heb altijd genoten van het Nederlandse voetbal."</p>
<p>Net als Ronald Koeman had Southgate eerst zijn twijfels over de Nations League, maar inmiddels ziet ook hij het toernooi als een aanwinst. "Het niveau van de wedstrijden is heel hoog en we hebben de kans om een prijs te winnen."</p>
<p>Vooral aan dat laatste hecht Southgate veel waarde. "De kans om te winnen, gewend te raken aan winnen en het vertrouwen dat winnen kan brengen, dat is heel belangrijk", refereert hij ook aan de onervarenheid van zijn jonge ploeg.</p>
<h2>'Succesvolle jaren komen nog'</h2>
<p>Op het WK in Rusland, vorig jaar zomer, haalde Engeland de halve finales en dat moet volgens Southgate meer regel dan uitzondering worden. "We willen nu meedoen in de laatste fases van elk toernooi. We geloven dat de komende jaren succesvol kunnen worden voor Engeland."</p>
<p>Om de Nations League te winnen, moet de ploeg van Southgate donderdagavond eerst zien af te rekenen met het Nederlands elftal. "We speelden tegen Nederland in de eerste wedstrijd van de toen nieuwe bondscoach Ronald Koeman, hij had toen nog niet veel tijd gehad om aan het team te werken." Engeland won dat oefenduel met 1-0, maar Southgate weet dat hij donderdagavond een ander Oranje kan verwachten.</p>
<h2>Veel talent bij beide ploegen</h2>
<p>"Ze zijn flink vooruitgegaan, met een paar zeer goede jonge spelers." Hij heeft met bewondering gekeken naar Ajax en kent natuurlijk het aandeel van Virgil van Dijk en Georginio Wijnaldum in het elftal van Champions League-winnaar Liverpool.</p>
<p>Zijn eigen selectie barst echter ook van het talent. Zo miste hij tot afgelopen dinsdag maar liefst zeven spelers die met Liverpool en Tottenham Hotspur in de finale van het kampioenenbal stonden.</p>
<p>"Voor sommigen was die finale het mooiste moment van hun leven, voor anderen een van de grootste teleurstellingen. Nu kunnen ze zich op iets anders richten en voor hun land uitkomen."</p>
