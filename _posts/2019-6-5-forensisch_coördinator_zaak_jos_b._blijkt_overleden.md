---
layout: post
title: "Forensisch coördinator zaak Jos B. blijkt overleden"
date: Wed, 05 Jun 2019 14:07:00 +0200
category: binnenland
externe_link: "https://www.telegraaf.nl/nieuws/796843000/forensisch-coordinator-zaak-jos-b-blijkt-overleden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cd097d96-881a-11e9-a042-02d1dbdc35d1.jpg"
---

<p class="intro">Update 15.48 uur - De forensisch coördinator van de zaak-Nicky Verstappen blijkt om het leven te zijn gekomen bij een ernstig ongeval. Dit heeft voor vertraging van de dossiervorming gezorgd. De rechtbank in Maastricht is woensdagochtend begonnen aan de derde, niet-inhoudelijke zitting in de zaak-Nicky Verstappen. Verdachte Jos B. is er bij. Zijn advocaat probeert de vertraging te gebruiken om B. op vrije voeten te krijgen, maar dat lukte niet.</p> <p>Het Openbaar Ministerie heeft na het overlijdensgeval een nieuwe forensisch coördinator ingesteld, die zich moest inlezen. De zaak wordt daardoor dit jaar niet meer inhoudelijk behandeld.</p><p>Een einddossier over deze zaak wordt rond oktober verwacht. Niet zoals eerder gepland voor de volgende zitting op 27 augustus. Ook de inhoudelijke behandeling zal vertraging oplopen.</p><p>Twee deskundigen</p><p>De Officier van Justitie (OvJ) heeft de wens twee deskundigen op het gebied van de Bayesiaanse methode van kansberekening aan te stellen: Frans Alkemade en Ronald Meester. Die deskundigen moeten volgens de OvJ behulpzaam zijn bij het interpreteren van het forensisch bewijs. De OvJ geeft aan te willen dat die deskundigen ’elkaars tegenpolen zijn’.</p><p>Alkemade en Meester moeten volgens de OvJ via die statistische methode aangeven welke hypotheses waarschijnlijker zijn. Alkemade drukt dat uit in getallen. Meester gaat daarin minder ver.</p><p>De Officier van Justitie reageert ontkennend op de vraag van de rechter of deze deskundigen een medische achtergrond hebben. De rechtbank is niet enthousiast over de wens van de OvJ.</p><p>De Bayesiaanse methode is niet onomstreden: de werkwijze is toegepast in meerdere strafzaken, maar ligt geregeld onder vuur.</p><p>Advocaat Roethof vraagt de rechtbank ’alsjeblieft, alsjeblieft’ af te zien van de vordering van het OM om deskundigen Alkemade en Meester te benoemen.</p><p>B. weigert verklaring te geven</p><p>Jos B. heeft een verklaring op papier gezet maar weigert deze aan de rechtbank of het OM te geven. Zijn advocaat Roethof heeft deze verklaring wel.</p><p>Forensisch rapport Bilo</p><p>Advocaat Gerald Roethof vraagt tijdens de zitting wederom de rechtbank om zijn cliënt vrij te laten. Daarbij wees hij naar het overlijden van de forensische coördinator. „Er is onvoldoende grond om B. nog langer vast te houden”, aldus Roethof. „Zeker nu het lijkt dat de zaak maanden vertraging oploopt.”</p><p>Roethof haalt het rapport van forensisch arts Rob Bilo aan en stelt dat het letsel aan de anus van Nicky niet automatisch hoeft te betekenen dat de jongen seksueel misbruikt is: „Dat kan ook zijn ontstaan door harde ontlasting of hard afvegen.” Volgens de advocaat van B. kan het rapport alleen maar onderstrepen dat niet te bewijzen valt dat de jongen seksueel misbruikt is.</p><p>Ook herhaalt forensisch arts Bilo in een aanvullend rapport wederom nadrukkelijk dat niets kan worden gezegd over de doodsoorzaak van de jongen.</p><p>Roethof zegt: „Als er negen maanden later nog steeds geen duidelijkheid is over de doodsoorzaak, en evenmin over de vraag of Nicky seksueel misbruikt is, dan zijn er onvoldoende redenen om Jos B. langer achter de tralies te houden.”</p><p>De rechtbank ging daar niet in mee. Jos B. blijft vastzitten.</p><p>Het Pieter Baan-rapport</p><p>In het rapport dat is opgeteld door het Pieter Baan Centrum (PBC) staat te lezen dat B. graag fotografeert. Ook is hij al vanaf zijn 14e betrokken bij jongerenwerk. Roethof meent echter dat je dan nog niet kunt stellen dat iemand pedofiel is: „Dit is wat hij al zijn hele leven doet.”</p><p>In 1984 en 1985 heeft B. twee zeden begaan: hij betastte twee jongens, werd behandeld. Volgens de advocaat sloegen die behandelingen aan. De deskundigen zagen destijds geen bezwaar in het jongerenwerk.</p><p>Er zijn destijds geen aanwijzingen gevonden voor een psychische stoornis, heeft geen problemen met het reguleren van agressie. De schets van het PBC zoals Roethof de samenvat, geeft een beeld van wat zijn advocaat noemt „een doodnormale man. Geen gevaar voor de maatschappij.”</p><p>Volgens het PBC zijn er echter wel ’aanwijzingen voor pedofilie’. Roethof stelt echter dat die aanwijzingen zijn gebaseerd op feiten ’uit de vorige eeuw’ en verwijst naar de afgelopen 34 jaar, waarin er geen nieuwe meldingen zijn gemaakt over Jos B.: „Hij weet zich kennelijk te gedragen.”</p><p>Dna-verwantschapsonderzoek</p><p>B. wordt verdacht van het doden, misbruiken en ontvoeren van de 11-jarige Nicky Verstappen. De jongen uit Heibloem verdween in 1998 uit een jeugdkamp op de Brunssummerheide. Een dag later werd hij dood aangetroffen.</p><p>B. kwam uiteindelijk als verdachte in beeld door een groot dna-verwantschapsonderzoek. De 56-jarige verdachte deed daar niet aan mee. Maar omdat zijn familie hem als vermist had opgegeven en spullen waar zijn dna op zat naar de politie had gestuurd, kwam er een 100 procent dna-match. B.’s dna werd gevonden op kleding van de jongen.</p><p>Na een internationale klopjacht werd hij in augustus aangehouden in een afgelegen gebied in Spanje, nabij Barcelona. Hij zit sindsdien vast.</p>
