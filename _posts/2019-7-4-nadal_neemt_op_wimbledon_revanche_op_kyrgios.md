---
layout: post
title: "Nadal neemt op Wimbledon revanche op Kyrgios"
date: Thu, 04 Jul 2019 21:10:13 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/hELJK_9t96c/2292081"
feature_image: "https://nos.nl/data/image/2019/07/04/561232/1008x567.jpg"
---

<p>Rafael Nadal heeft op Wimbledon door een 6-3, 3-6, 7-6 (5), 7-6 (3) zege op Nick Kyrgios de derde ronde bereikt. De Spanjaard nam daarmee revanche voor de nederlaag die hij in februari in een thriller in Acapulco leed tegen het enfant terrible, wiens gedrag op de baan hij "respectloos" noemde.</p>
<p>Op Wimbledon stond ook nog een rekening open, want in 2014 had de Australiër daar hun eerste ontmoeting gewonnen. Ditmaal waren de kemphanen aan elkaar gewaagd en gaven de tiebreaks de doorslag. In de eerste tiebreak had Nadal drie setpoints nodig, in de tweede volstond één matchpoint.</p>
<h2>Wangedrag Kyrgios</h2>
<p>Kyrgios uitte zoals zo vaak z'n ongenoegen soms in woord en gebaar, maar Nadal raakte er niet door van zijn à propos.</p>
<p>Kyrgios ging meerdere keren in conclaaf met de umpire. Eén keer maakte hij zich zo druk om een in zijn ogen verkeerde beslissing dat hij een tweede service van 230 kilometer per uur sloeg - de op één na hardste tweede service ooit gemeten. Daarnaast liet hij ook zijn befaamde onderhandse service zien.</p>
<h2>Nadal opgelucht</h2>
<p>"Ik ben opgelucht dat ik deze partij heb gewonnen", zei Nadal, die zijn overwinning uitbundig vierde. "Kyrgios is een gevaarlijke tegenstander. Als hij zijn hoofd erbij houdt, is hij in staat om grand slams te winnen."</p>
<p>Nadal stuit in de derde ronde op Jo-Wilfried Tsonga. Hij speelde één keer eerder op gras tegen de Fransman en verloor die partij.</p>
<h2>Murray wint bij terugkeer</h2>
<p>Andy Murray heeft een succesvolle terugkeer beleefd op Wimbledon. De Schot won samen met de Fransman Pierre-Hugues Herbert zijn eerste partij in het dubbelspel.</p>
<p>Murray en Herbert waren met 4-6 6-1 6-4 6-0 te sterk voor de Fransman Ugo Humbert en Marius Copil uit Roemenië. De partij werd vanwege de publieke belangstelling op Court 1 gespeeld. In de laatste set was het dak dicht.</p>
<p>Murray ontbak vorig jaar op Wimbledon vanwege een zware heupblessure. Begin dit jaar deed hij mee aan de Australian Open, maar dat bleek geen succes en even leek het einde loopbaan.</p>
<p>Na een nieuwe operatie besloot Murray weer te beginnen in het dubbelspel.</p><img src="http://feeds.feedburner.com/~r/nossporttennis/~4/hELJK_9t96c" height="1" width="1" alt=""/>
