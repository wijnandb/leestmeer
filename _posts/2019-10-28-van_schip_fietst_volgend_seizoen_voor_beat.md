---
layout: post
title: "Van Schip fietst volgend seizoen voor BEAT"
date: Mon, 28 Oct 2019 12:16:05 +0100
category: sport
externe_link: "https://nos.nl/l/2308024"
feature_image: "https://nos.nl/data/image/2019/10/19/586063/1008x567.jpg"
aantal: 243
unieke: 171
bron: "NOS"
---

<p>Jan-Willem van Schip komt vanaf volgend seizoen uit voor BEAT Cycling Club. De 25-jarige wereldkampioen op de puntenkoers, die actief is als wegrenner, zal zowel op de baan als op de weg gaan fietsen.</p>
<p>Van Schip moest op zoek naar een nieuwe ploeg omdat zijn werkgever op de weg, Roompot-Charles, na dit kalenderjaar stopt. Voorafgaand aan de EK baanwielrennen gaf Van Schip nog aan zich zorgen te maken over de toekomst.</p>
<p>BEAT, een professionele wielerploeg met een clubstructuur, heeft ook baanwielrenners Theo Bos, Matthijs Büchli en Laurine van Riessen onder contract staan. Het werd in 2017 opgericht als vereniging en heeft naast de commerciële ploegen ook een paar duizend leden.</p>
<p>"Jan-Willem is een van de meest talentvolle renners in Nederland", aldus directeur Geert Broekhuizen. "Hij verdient een goede omgeving om komend jaar te laten zien wat hij waard is. We bouwen een specifiek programma en een ploeg rondom Jan-Willem op de weg."</p>
<p>In dienst van Roompot reed Van Schip verschillende keren in de toptien. Hij won ook wedstrijden; dit jaar een etappe in de Ronde van België, vorig jaar de Slag om Norg. En hij viel op met sterke optredens in voorjaarsklassiekers als de Scheldeprijs en Gent-Wevelgem.</p>
<p>"Ik vind het supergaaf om deel uit te maken van deze ambitieuze club", aldus Van Schip. "De Olympische Spelen van 2020 zijn mijn hoofddoel. Ik wil gewoon laten zien dat ik kneiterhard kan fietsen en dat we ze er allemaal af kunnen boren in de finale."</p>
