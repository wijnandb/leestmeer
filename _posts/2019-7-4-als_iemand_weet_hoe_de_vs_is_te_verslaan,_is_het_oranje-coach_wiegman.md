---
layout: post
title: "Als iemand weet hoe de VS is te verslaan, is het Oranje-coach Wiegman"
date: Thu, 04 Jul 2019 11:21:24 +0200
category: sport
externe_link: "https://nos.nl/l/2291965"
feature_image: "https://nos.nl/data/image/2019/07/04/561095/1008x567.jpg"
---

<p>Dat Oranje in de WK-finale zondag (17.00 uur) een loodzware opdracht wacht, staat vast. Maar als er iemand is die het Amerikaanse voetbal kent Ã©n weet hoe het schier onverslaanbare Team USA geklopt kan worden, dan is het Sarina Wiegman.</p>
<p>Titelhouder Amerika is met drie wereldtitels en vier olympische titels de absolute grootmacht binnen het vrouwenvoetbal. Oranje speelde alleen nog maar vriendschappelijk tegen de VS. De laatste zes onderlinge duels tussen 1996 en 2016 gingen allemaal verloren.</p>
<h2>Oranje met Wiegman klopt VS in jaren 90</h2>
<p>De eerste twee ontmoetingen met Amerika won Nederland echter: in 1991 in Vianen en in 1996 in San Diego. De huidige Oranje-bondscoach Wiegman was in die tweede ontmoeting basisspeelster.</p>
<p>Het was een van haar 104 interlands als speelster. In 2001 werd ze de eerste Oranje-international met 100 interlands achter haar naam. Louis van Gaal, destijds bondscoach van de Oranjemannen, eerde haar daar toen voor.</p>
<p>"Ik vind haar een beetje een Danny Blind-figuur", zei Van Gaal destijds. "Ze heeft heel veel overzicht en inzicht, ze is een hele goede aanvoerder. Wel jammer dat ze de fysieke trap mist om alles wat ze ziet ook uit te voeren."</p>
<p>Als bondscoach hoeft Wiegman haar tactische plannen zelf niet meer uit te voeren, maar wellicht dat de huidige internationals dat wel kunnen en zo de snelle, sterke speelsters van de Verenigde Staten te slim af kunnen zijn.</p>
<h2>Samen spelen met Amerikaans icoon Hamm</h2>
<p>Wiegman bereidt haar team altijd tot in de puntjes voor en kent het Amerikaanse voetbal ook goed. Ze speelde in 1989 een jaar voor het universiteitsteam van North Carolina en was daar ploeggenoot van de Amerikaanse superster Mia Hamm.</p>
<p>Hamm zou uitgroeien tot icoon van het Amerikaanse vrouwenvoetbal. Ze won met Team USA twee olympische titels en twee wereldtitels. "North Carolina was een absoluut topteam, pure topsport", aldus Wiegman.</p>
<p>Nederland werd in 2017 in eigen land Europees kampioen. Twee jaar daarvoor had Oranje zijn debuut gemaakt op een WK. In Canada waren de achtste finales het eindstation.</p>
<p>Over een jaar mag Oranje ook debuteren op de Olympische Spelen. Met het bereiken van de halve finales van het WK werd ook een olympisch ticket verdiend.</p>
