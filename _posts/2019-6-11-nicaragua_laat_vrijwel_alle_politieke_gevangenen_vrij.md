---
layout: post
title: "Nicaragua laat vrijwel alle politieke gevangenen vrij"
date: Tue, 11 Jun 2019 17:22:58 +0200
category: nieuws
externe_link: "https://nos.nl/l/2288607"
feature_image: "https://nos.nl/data/image/2019/06/11/556133/1008x567.jpg"
---

<p>In Nicaragua zijn vannacht en vanochtend vrijwel alle politieke gevangenen op vrije voeten gesteld. Gisteren mochten vijftig gevangenen naar huis, vandaag volgden er nog eens 56. President Ortega heeft afgelopen weekend een nieuwe amnestiewet door het parlement geloodst die de collectieve vrijlating mogelijk maakt.</p>
<p>Onder de vrijgelaten gevangenen zijn vooraanstaande activisten en tegenstanders van het regime als Lucía Pineda, een bekende journaliste, en studentenleider Edwin Carcache. Een andere activist, Hansell Vásquez, zei dat hij blij is dat hij "weg is uit die hel", maar ook "bedroefd omdat het land nog meer op slot zit dan toen we de cel in gingen."</p>
<p>Veel gevangenen zijn in tranen bij het weerzien van hun familie:</p>
<p>Vorig jaar april begonnen de protesten tegen Ortega, naar aanleiding van zijn besluit om te snijden in de sociale zekerheid. Die acties groeiden uit tot een brede volksbeweging die het aftreden van de president eiste. Maar Ortega wilde van geen wijken weten en liet het protest keihard neerslaan.</p>
<p>Er kwamen al met al 325 mensen om het leven, bijna 800 mensen werden opgepakt en gevangen gezet. Meer dan 60.000 Nicaraguanen hebben hun heil in het buitenland gezocht.</p>
<h2>Veel geld nodig</h2>
<p>De regering zegt nu met de vrijlatingen een gebaar van verzoening te willen maken. Hoe oprecht dat is moet nog blijken, zegt correspondent Marc Bessems. De economie van Nicaragua is helemaal ingestort als gevolg van de onderdrukking.</p>
<p>"De druk van de VS en de Europese Unie is erg groot. Er zijn economische en politieke sancties ingesteld. Het land heeft veel geld nodig." De nieuwe amnestiewet betekent dus niet dat er nu weer meer vrijheid is. "De mensen zijn nog heel bang nu", denkt Bessems.</p>
<p>In de wet is geregeld dat mensen die opnieuw actievoeren of protesteren, meteen weer opgepakt kunnen worden. En politiemensen en anderen die hebben meegedaan aan het neerslaan van de protesten, gaan vrijuit.</p>
