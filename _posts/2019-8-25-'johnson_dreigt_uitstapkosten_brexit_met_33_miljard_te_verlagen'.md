---
layout: post
title: "'Johnson dreigt uitstapkosten brexit met 33 miljard te verlagen'"
date: Sun, 25 Aug 2019 11:21:41 +0200
category: buitenland
externe_link: "http://feeds.nos.nl/~r/nosnieuwsbuitenland/~3/1ascuIBqPVI/2298891"
feature_image: "https://nos.nl/data/image/2019/08/25/572430/1008x567.jpg"
---

<p>Britse media zeggen dat premier Johnson de uittredingskosten die het Verenigd Koninkrijk bij een brexit moet betalen aanzienlijk wil verlagen. Hij zou dat vandaag op de G7-top in Biarritz willen melden.</p>
<p>In het scheidingsakkoord dat de vorige Britse regering met de EU sloot, staat dat het VK de kosten voor al aangegane verplichtingen zal betalen. Die bedragen naar schatting 43 miljard euro. Sky News en The Sunday Times meldden vanmorgen dat Johnson EU-topman Tusk op de top zou meedelen dat hij niet meer dan 10 miljard euro naar Brussel wil overmaken.</p>
<p>De ontmoeting met Tusk heeft inmiddels plaatsgevonden. Niets wijst erop dat Johnson de boodschap heeft overgebracht. Sky News wijst erop dat de twee elkaar in de wandelgangen van een VN-vergadering opnieuw zullen spreken.</p>
<h2>Niet onderhandelbaar</h2>
<p>Voor de EU is aanpassing van het scheidingsakkoord niet bespreekbaar. De EU staat op het standpunt dat er na eindeloos onderhandelen een akkoord tot stand is gekomen en dat het Verenigd Koninkrijk dat niet eenzijdig kan openbreken. In de brief die Johnson eerder deze week naar EU-topman Tusk stuurde, sprak hij nog met geen woord over het schrappen of verlagen van de uitstapkosten.</p>
<p>In het geval van een no-deal-brexit acht Johnson zich helemaal niet meer verplicht om uittredingskosten te betalen. "Dan hebben we grote bedragen beschikbaar voor onze boeren en investeringen in andere sectoren", zei hij vandaag in Biarritz tegen Sky News. De EU sluit uit dat er na een no-deal-brexit een nieuw handelsakkoord met de Britten komt, voordat de betaling van de eerder aangegane verplichtingen is gegarandeerd.</p>
<p>Volgens The Times is het dreigement vooral bedoeld om de populariteit van Johnson in eigen land te vergroten. Zijn team overweegt vervroegde verkiezingen in oktober, rond het moment dat de EU-leiders de knoop over de brexit-voorwaarden moeten doorhakken. Uit opiniepeilingen blijkt dat een harde opstelling tegenover de EU Johnson stemmen oplevert.</p>
<h2>Dubbeltje op zijn kant</h2>
<p>In een interview met de BBC noemde Johnson de kans dat de EU en het VK het nog eens worden over de voorwaarden van de brexit een "dubbeltje op zijn kant".</p>
<p>De onderhandelingen zitten muurvast. Johnson heeft herhaaldelijk gezegd dat het VK de EU op 31 oktober verlaat, met of zonder een akkoord. In dat laatste geval ontstaan er onmiddellijk problemen aan de grenzen van de EU en het VK en krijgen de Britse en Europese economie harde klappen.</p><img src="http://feeds.feedburner.com/~r/nosnieuwsbuitenland/~4/1ascuIBqPVI" height="1" width="1" alt=""/>
