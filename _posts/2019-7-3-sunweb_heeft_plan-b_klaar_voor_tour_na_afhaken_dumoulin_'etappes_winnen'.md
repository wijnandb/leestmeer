---
layout: post
title: "Sunweb heeft plan-B klaar voor Tour na afhaken Dumoulin: 'Etappes winnen'"
date: Wed, 03 Jul 2019 17:35:20 +0200
category: sport
externe_link: "https://nos.nl/l/2291824"
feature_image: "https://nos.nl/data/image/2019/07/03/560900/1008x567.jpg"
---

<p>Het had een glorieuze dag moeten worden in Zuid-Limburg. De dag waarop Sunweb onder grote belangstelling zijn topfavoriet voor de eindzege in de Tour de France aan de volgers zou presenteren.</p>
<p>Maar die topfavoriet was de grote afwezige in Valkenburg, al werd zijn naam toch veelvuldig genoemd tijdens de ploegpresentatie.</p>
<p>Ploegbaas Iwan Spekenbrink verklaarde verrast te zijn over de geruchten dat zijn pupil Tom Dumoulin zou willen vertrekken. Volgende week, als zijn renners in Frankrijk op de fiets zitten op zoek naar dagsuccessen, zit hij met Dumoulin om de tafel.</p>
<p>Dat duurt dus nog even. En dus werd in Valkenburg ook vooral vooruitgeblikt naar zaterdag, als de 106de Tour de France van start gaat in Brussel. "Er zijn hier acht steengoede renners gepresenteerd, met wie we een goed doel hebben geformuleerd", verklaarde Spekenbrink optimistisch. "Een ander doel dan we oorspronkelijk hadden. Maar we gaan ervoor. Wat die ambitie is? Etappes winnen!"</p>
<p>Maandenlang werden de renners voorbereid op een rol als helper van Dumoulin. Maar een val in de Giro en een achtergebleven stukje grind in de knie van de renner gooiden al die plannen overhoop.</p>
<p>Een kleine twee weken geleden maakte Dumoulin bekend dat hij de Tour de France niet zou rijden. En daarmee bleven zijn ploeggenoten, van wie er een paar in de Ronde van Zwitserland nog wat klimkilometers maakten, in verwarring achter, Michael Matthews voorop.</p>
<h2>Mokkende Matthews</h2>
<p>De Australiër, twee jaar geleden nog winnaar van de groene trui in de Tour, moet de meubelen redden deze Tour. En daar was hij niet op voorbereid, zo mokte hij nog na het nieuws dat Dumoulin was afgehaakt. "Alles moest opzij voor het klassement van Dumoulin", aldus Matthews, "ik heb geen sprinttraining gedaan."</p>
<p>"Dat moet ik even rechtzetten", stelde Spekenbrink woensdagmiddag. "Ik heb gezegd dat we een fantastisch doel hebben, om voor die gele droom te gaan. Dan moet je niet vijf, zes, zeven subdoelen hebben. Maar als in het voetbal jouw topspits geblesseerd raakt, dan zul je ook je tactiek moeten aanpassen."</p>
<p>Ook bij Matthews kon er alweer een voorzichtig lachje af. "Na Zwitserland heb ik mijn zinnen kunnen verzetten op de mountainbike. Ik heb wat sprinttraining gedaan, in de gym gezeten en achter de motor gereden. Ik moet nu voor de snelle en lastige finales gaan."</p>
<p>Het puntenklassement winnen, zoals in 2017, ziet hij echter niet als realistisch doel. "Voor de groene trui had ik echt wat meer training nodig gehad dan een week zoals nu. Destijds had ik echt een lead-out, waar veel op getraind was. Nu niet. Maar we zullen zien."</p>
<p>Zonder Dumoulin zal in Frankrijk veel aandacht op de schouders van de Australiër terecht komen. "Iemand moet de leider zijn", beseft Matthews. "Ik begon altijd met heel veel stress aan de Tour. Nu zal het allemaal veel relaxter zijn. We gaan plezier maken."</p>
