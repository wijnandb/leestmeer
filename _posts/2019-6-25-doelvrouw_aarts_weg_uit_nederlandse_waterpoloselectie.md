---
layout: post
title: "Doelvrouw Aarts weg uit Nederlandse waterpoloselectie"
date: Tue, 25 Jun 2019 13:21:16 +0200
category: sport
externe_link: "https://nos.nl/l/2290610"
feature_image: "https://nos.nl/data/image/2019/06/06/555026/1008x567.jpg"
---

<p>Waterpolokeepster Laura Aarts maakt niet langer deel uit van de Nederlandse selectie, zo heeft bondscoach Arno Havenga besloten.</p>
<p>De 22-jarige Aarts heeft aangeven onvoldoende gemotiveerd te zijn om het intensieve programma op weg naar de Olympische Spelen in 2020 te volgen. "Laura vertelde mij dat zij richting Tokio niet het topsportleven wil leiden en de inspanningen kan leveren die horen bij een olympische missie", aldus Havenga in een toelichting.</p>
<p>"We hebben hier meerdere intensieve gesprekken over gevoerd, maar die hebben haar helaas niet op andere gedachten kunnen brengen. Haar kwaliteiten als keepster staan niet ter discussie, maar we willen binnen ons team alleen met speelsters werken die volledig gecommitteerd zijn aan het olympisch programma." </p>
<h2>WK geen optie voor Havenga</h2>
<p>Aarts wilde nog wel mee naar de WK van volgende maand in Zuid-Korea, maar voor Havenga was dat geen optie. "We hebben binnen de selectie nog twee jonge, talentvolle keepsters en die zullen we nu de kans geven om zich versneld te ontwikkelen."</p>
<p>De tegenwoordig bij het Hongaarse Dunaújváros spelende Aarts won met Oranje onder meer zilver bij de WK in 2015 en de EK in 2016, terwijl vorig jaar in Barcelona - mede dankzij een uitblinkende Aarts - de Europese titel werd veroverd.</p>
<p>Begin april liet ook Debby Willemsz, eveneens doelvrouw, weten te stoppen als international en ook zij noemde motivatieproblemen als reden.</p>
<p>Laura Aarts werd vorig jaar uitgeroepen tot de beste keepster van de EK en ook in de finale was ze onderscheidend met een aantal reddingen. "We hebben in de vorige finales veel ervaring opgedaan."</p>
