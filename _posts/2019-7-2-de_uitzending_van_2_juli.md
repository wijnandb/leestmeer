---
layout: post
title: "De uitzending van 2 juli"
date: Tue, 02 Jul 2019 10:14:22 +0200
category: nieuws
externe_link: "https://nos.nl/l/2291582"
feature_image: "https://nos.nl/data/image/2019/05/20/551376/1008x567.jpg"
---

<h2>De EU-top gaat verder</h2>
<p>Sociaal-democraat Frans Timmermans is nog steeds in de race om voorzitter van de Europese Commissie te worden. Hij zou daarmee Jean-Claude Juncker opvolgen. Nu is Timmermans vice-voorzitter. Of het hem gaat lukken is nog maar de vraag. Timmermans kan de baan alleen krijgen als hij 21 landen achter zich krijgt die samen 65 procent van de EU-bevolking vertegenwoordigen.</p>
<p>Een marathonvergadering van 20 uur leverde zondag en maandag geen resultaten op. Vandaag gaat de top verder. Zal het dan snel afgelopen zijn? "Vandaag zal het, ik hoop niet al te lang, ook wel weer een tijdje gaan duren," zei premier Rutte er vanochtend over.</p>
<p>Volg de laatste ontwikkelingen in het liveblog.</p>
<h2>Eerste kamer kiest nieuwe voorzitter</h2>
<p>De Eerste Kamer krijgt een nieuwe voorzitter. De 75 senatoren kiezen vandaag een primus inter pares die ze de komende vier jaar mag leiden. De recent geïnstalleerde Kamer heeft keuze uit Toine Beukering (Forum voor Democratie), Jan Anthonie Bruijn (VVD), Ruard Ganzevoort (GroenLinks) en Joris Backer (D66). </p>
<h2>Opruimen olie- en gasplatforms Noordzee: wie betaalt?</h2>
<p>Olie en gas zijn op hun retour, en daarom nadert het einde van zo'n zeshonderd productieplatforms op de Noordzee. Het Nederlandse aandeel telt 150 platforms waarvan de komende tien jaar naar verwachting de helft moet worden verwijderd.</p>
<p>Olie- en gasbedrijven zijn wettelijk verplicht om alles wat ze op de Noordzee hebben neergezet ook weer op te ruimen. De wet zegt alleen niet hoe snel dat moet. Veel bedrijven maken geen haast met het ontmantelen van hun installaties. Opruimen is zéér kostbaar en levert hen niets op.</p>
<p>Maar wat gaat dat precies kosten en wie gaat dat betalen? </p>
