---
layout: post
title: "Vos op hoogste trede van Nederlands podium in Giro Rosa"
date: Sat, 06 Jul 2019 14:44:53 +0200
categories: 
- sport 
- wielrennen 
externe_link: "https://nos.nl/l/2292289"
feature_image: "https://nos.nl/data/image/2019/07/06/561528/1008x567.jpg"
---

<p>Marianne Vos heeft de tweede etappe gewonnen in de Giro Rosa, de Ronde van Italië voor vrouwen. De wielrenster van CCC-Liv verwees in Viù na een heuvelachtige rit van ruim 78 kilometer haar landgenotes Annemiek van Vleuten en Lucinda Brand naar de tweede en derde plaats.</p>
<p>Aan uitlooppogingen geen gebrek in de etappe waarin de Colle del Lys al vroeg opdoemde en daardoor nauwelijks een rol van betekenis kon spelen. De aanvallen werden echter uiteindelijk stuk voor stuk gecounterd door het peloton.</p>
<p>In de lichtelijk omhooglopende slotkilometer sloeg Vos vervolgens haar slag. Ook Anna van der Breggen (vierde) en Demi Vollering (tiende) eindigden in de toptien.</p>
<p>Omdat ook Katarzyna Niewiadoma in de voorste groep finishte, start de Poolse ook morgen in de roze leiderstrui.</p>
<p>Het is voor Marianne Vos haar 22e ritzege in de Giro Rosa. Haar eerste zege was in 2007, toen won ze de tweede etappe. In totaal won Vos drie keer het eindklassement van de Ronde van Italië voor vrouwen. </p>
