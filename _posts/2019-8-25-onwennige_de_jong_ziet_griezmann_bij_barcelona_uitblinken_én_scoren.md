---
layout: post
title: "Onwennige De Jong ziet Griezmann bij Barcelona uitblinken én scoren"
date: Sun, 25 Aug 2019 22:52:25 +0200
category: sport
externe_link: "https://nos.nl/l/2298980"
feature_image: "https://nos.nl/data/image/2019/08/25/572581/1008x567.jpg"
---

<p>FC Barcelona heeft zijn eerste competitiezege van het seizoen binnen. In Camp Nou bogen de Catalanen een 0-1 achterstand tegen Real Betis om in een 5-2 winst. Antoine Griezmann was de grote uitblinker, Frenkie de Jong had het lastig. </p>
<p>Trainer Ernesto Valverde kampte vooraf met aanvallende problemen. Sterspeler Lionel Messi is na een kuitblessure inmiddels weer in training, maar nog niet fit genoeg om te spelen.</p>
<p>Net als de geblesseerde Luis Suárez en Ousmane Dembélé. Daarom kreeg jeugdproduct Carles Pérez voorin de kans, naast Griezmann en Rafinha.</p>
<h2>Andere rol voor De Jong</h2>
<p>De Jong vormde samen met Sergi Roberto en Sergio Busquets het Catalaanse middenveld. De Nederlander speelde vanaf links (omdat Busquets centraal stond) en kreeg een meer aanvallende rol dan bij zijn debuut tegen Athletic de Bilbao (1-0 nederlaag). </p>
<p>Barcelona had zoals verwacht veel balbezit, maar na een slechte breedtepass van Busquets, die een misverstand tussen De Jong en Rafinha inleidde, kwam Betis er pijlsnel uit. Nabil Fekir profiteerde: 0-1. </p>
<p>Na de goal bleef het spelbeeld hetzelfde: Barcelona had de bal en probeerde tot kansen te komen. Dat lukte steeds beter, ondanks een wat onwennige De Jong, die in zijn nieuwe rol veel minder aan de door hem zo geliefde bal kwam.</p>
<p>Op aangeven van Sergi Roberto gleed Griezmann vlak voor rust de fraaie gelijkmaker binnen. Zijn eerste goal in het shirt van Barça. Na de onderbreking maakte hij direct zijn tweede met een bekeken afstandsschot in de verre hoek.</p>
<p>Daarna denderde Barça door. Pérez schoof de 3-1 binnen, Jordi Alba snel daarna de 4-1 en de ingevallen Arturo Vidal maakte op aangeven van Griezmann ook nog de vijfde Catalaanse treffer. Loren Morón deed namens de bezoekers wat terug met een pegel die de kruising in zweefde.</p>
<p>De 32-jarige verdediger Gerard Piqué speelde zijn vijfhonderdste wedstrijd voor Barcelona, waar de 16-jarige Ansu Fati zijn debuut maakte.</p>
<p>Atlético Madrid heeft samen met Sevilla na twee duels nog de maximale score. Op bezoek bij Leganés werd er - niet voor het eerst - gewonnen met minimale cijfers: 0-1.</p>
<p>In de 71ste minuut maakte invaller Vitolo de enige treffer op aangeven van João Félix, de man van 126 miljoen euro. Real Madrid bleef zaterdag thuis tegen Real Valladolid steken op 1-1.</p>
