---
layout: post
title: "Verdachte brute verkrachting Rotterdam was 'boos en wilde iemand pijn doen'"
date: Thu, 06 Jun 2019 14:22:29 +0200
category: nieuws
externe_link: "https://nos.nl/l/2287864"
feature_image: "https://nos.nl/data/image/2018/10/26/508812/1008x567.jpg"
---

<p>De Indonesische uitwisselingsstudente die vorige jaar juli in de Rotterdamse wijk De Esch op brute wijze werd verkracht en bijna gewurgd, is door beide geweldsdelicten volgens artsen in levensgevaar geweest. Dat bleek vandaag tijdens de inhoudelijke behandeling van de strafzaak tegen verdachte Gerson F.</p>
<p>F., destijds 18 jaar, bekende eerder al tegen de politie. Hij werd opgepakt na te zijn gezien op camerabeelden, ook was er een dna-match. Na de aanval kwam binnen korte tijd een spontane steunbetuiging op gang voor de studente. Later volgde een stille tocht waaraan honderden mensen meededen.</p>
<p>F. verklaarde vandaag in de rechtszaal geen herinneringen te hebben aan de aanval die plaatsvond in de vroege ochtend. F. is geboren in Curaçao en zo'n 1 meter 60. Hij zit, gekleed in een spijkerbroek en zwarte capuchontrui, wat voorovergebogen in de rechtszaal. Zijn voeten trillen zo nu en dan.</p>
<p>"Ik was 's nachts aan het fietsen om stress kwijt te raken", verklaart hij. Die stress kwam doordat zijn vriendin, destijds in een jeugdinrichting, mogelijk in een gesloten inrichting geplaatst zou worden. Het maakte hem erg boos. "Ik was boos en wilde iemand pijn doen, heel veel pijn doen."</p>
<h2>Naam in borst gekerfd</h2>
<p>Iemand pijn doen is Gerson F. niet vreemd. Met zijn vriendin deed hij "sm-dingetjes" tijdens de seks, zegt hij. Dat ging behoorlijk ver: hij sloeg zijn vriendin bewusteloos, bracht haar weer bij en sloeg haar opnieuw. Ook wurgde hij haar en kerfde zijn naam in haar borst. Volgens F. hadden ze wel een woord bedacht om de sm-seks te stoppen als ze het te heftig vond, maar hij erkent dat hij zich daar niet altijd aan hield.</p>
<p>De rechter vraagt aan F. of de zaken die hij bij zijn vriendin deed, niet verdacht veel lijken op hetgeen de studente is aangedaan. "Nee", zegt F. "Van hoe ik me die avond voelde is agressief nog zwak uitgedrukt. Ik ben zo nog nooit geweest. Gek om te zeggen: maar thuis viel ik nog mee."</p>
<p>Alhoewel op camerabeelden is te zien dat F. de studente minutenlang volgt op de fiets, was het geen bewuste aanval op juist deze studente, aldus F. "Het had iedereen kunnen zijn."</p>
<p>Pas ná de aanval, op het moment dat hij zich opricht van de studente, krijgt hij zijn herinnering terug. Hij schrikt en gaat naar huis, verklaart hij. Thuis gooit hij zijn broek met mogelijke sporen achter een kast. "Dat was de eerste reactie, niet om te misleiden."</p>
<p>Het 20-jarige slachtoffer, een Indonesische uitwisselingsstudente aan de Erasmus Universiteit die geen Nederlands maar wel goed Engels spreekt, was niet aanwezig in de rechtszaal. Uit het politieverslag blijkt dat haar aanval gruwelijk moet zijn geweest. Ze werd voor haar huis aangevallen toen ze haar fiets op slot zette, kreeg iets om haar nek waardoor ze even flauwviel. Eenmaal op de grond werd ze bruut verkracht.</p>
<p>Na een paar minuten is de dader weg en strompelt de studente naar een huis, ze belt aan en zegt tegen de man die opendoet: "Somebody choked me." Inmiddels is er een plas bloed ontstaan op de stoep, ook later binnen op de bank verliest ze veel bloed. Doktoren verklaren later dat bij de verkrachting een slagaderlijke bloeding is ontstaan die levensbedreigend is. Ze moet een spoedoperatie ondergaan.</p>
<p>De studente blijkt na de aanval ook in levensgevaar door het wurgen. Door kneuzingen aan haar nek kan er onvoldoende zuurstof naar haar hersenen. Om die reden moet er een buis in haar keel worden geplaatst. "Zonder buis had ze kunnen overlijden. Hoe denk je daarover?", vraagt de rechter aan F. "Ja, erg. Tenminste... ik weet niet zo goed wat ik moet zeggen."</p>
<h2>Meer vrouwen angstig</h2>
<p>Volgens de advocaat van de studente lijdt zij nu aan een posttraumatisch stresssyndroom. In een verklaring van het slachtoffer die wordt voorgelezen door Slachtofferhulp, zegt de studente nog altijd veel last te hebben van de aanval. Ze durfde maandenlang niet naar buiten. Moest ze dat wel, "dan klapte mijn longen bijna uit mijn lijf", zegt ze.</p>
<p>Ze vraagt de rechter rekening te houden met de berichten die ze ontving van andere vrouwen. "Ik hoor dat na dit misdrijf meer vrouwen angst hebben om naar buiten te gaan. Het blijft dus niet beperkt tot mij."</p>
<h2>Nog een aanranding</h2>
<p>Het bleef de bewuste ochtend van de aanval op de studente niet bij één slachtoffer, meldt het Openbaar Ministerie. De verdachte zou eerder die nacht nog een andere vrouw hebben aangerand. Alhoewel F. de straatnaam waar het gebeurde die ochtend nog in een notitie op zijn mobiele telefoon zette, ontkent hij het voorval. "Ik was dat niet, 100 procent."</p>
<p>Deze zaak is voor F. niet de eerste aanraking met de politie of een rechtszaal. Hij heeft een behoorlijk strafblad waarop ook zware mishandeling en diefstal staan. Als kind zat hij al in een gesloten inrichting.</p>
<p>F. heeft geen goede jeugd gehad. Zijn vader was agressief en er zijn ook op "seksueel gebied" zaken misgegaan in zijn jeugd, concludeert de rechter. Een deskundige die wordt gehoord in de zaal noemt F. flink beschadigd. Volgens hem heeft de verdachte ernstige hechtingsproblematiek en hij adviseert "vele jaren behandeling".</p>
