---
layout: post
title: "Haase knokt zich langs jonge Fransman Humbert"
date: Mon, 10 Jun 2019 20:05:49 +0200
category: sport
externe_link: "https://nos.nl/l/2288470"
feature_image: "https://nos.nl/data/image/2019/06/10/555950/1008x567.jpg"
---

<p>Robin Haase heeft met pijn en moeite de tweede ronde bereikt van het grastoernooi in Rosmalen. De mondiale nummer 67 versloeg Ugo Humbert (ATP-64) met 5-7, 7-6 (2), 7-6 (4).</p>
<p>De 20-jarige Humbert is bezig met een indrukwekkende opmars in het mondiale tennis: vorig jaar rond deze tijd was hij nog de nummer 298 van de wereld, maar onder meer dankzij een halve finale in Marseille nadert hij inmiddels de topvijftig.</p>
<p>Humbert werkte in de eerste set bij 4-4 drie breekkansen van Haase weg, onder meer met twee aces. Een dubbele fout van Haase op setpoint leverde hem zelfs de setwinst op.</p>
<h2>Haase knokt zich terug</h2>
<p>Haase, die bij zijn vorige elf optredens in Rosmalen zes keer in de eerste ronde werd uitgeschakeld, profiteerde na een regenpauze van ruim een uur in de tiebreak van de tweede set van de nervositeit van de Fransman.</p>
<p>Humbert herpakte zich echter, bleef goed serveren en bood Haase weinig kansen. Op 4-3 sloeg de Hagenaar toch toe op zijn eerste breekkans van de set, kreeg op eigen service een matchpoint, maar zag door opnieuw een dubbele fout de Fransman toch terugkomen.</p>
<p>In de tiebreak liet Haase nog twee matchpoints liggen, maar na een rake klap langs de lijn op zijn vierde matchpoint mocht Haase toch de vuist ballen.</p>
<p>"Dat was op het randje", vond Haase na afloop. "Ik was wel verbaasd over het niveau van Humbert, vooral zijn service. De kanonskogels bleven maar komen."</p>
<p>Uiteindelijk gaf de ervaring van de Nederlander misschien wel de doorslag. "In de eerste set vond ik mezelf beter spelen, maar wint hij de set. Na de regenpauze was hij beter, maar win ik twee keer in de tiebreak. Het kon alle kanten op, dat is grastennis." </p>
<h2>Tweede ronde</h2>
<p>In de tweede ronde neemt Haase het op tegen de Chileense gravelbijter Cristian Garín. De nummer 32 van de wereld won eerder op de dag van de Italiaanse qualifier Salvatore Caruso. Voor Garín was het pas de eerste zege in een hoofdtoernooi op gras.</p>
