---
layout: post
title: "Verbouwing huis van prins Harry en Meghan kost 2,4 miljoen pond"
date: Tue, 25 Jun 2019 12:07:39 +0200
category: nieuws
externe_link: "https://nos.nl/l/2290589"
feature_image: "https://nos.nl/data/image/2019/05/06/548196/1008x567.jpg"
---

<p>Prins Harry en zijn vrouw Meghan Markle hebben voor 2,4 miljoen pond (2,7 miljoen euro) hun huis laten renoveren op kosten van de belastingbetaler, blijkt uit cijfers van het Britse koningshuis. Het stel zou de inrichting van het huis zelf hebben betaald.</p>
<p>De renovatie heeft zes maanden geduurd. Het paar verhuisde in april van Kensington Palace naar het nieuwe onderkomen Frogmore Cottage, ten westen van Londen. Op het landgoed stonden eerst vijf woningen, die zijn nu samengevoegd.</p>
<p>Het huis is grondig gerenoveerd: onder meer verwarmingssystemen, gas- en waterleidingen zijn aangepast en vervangen. Britse media zeggen dat er nu ook een luxe keuken en een yogastudio in het huis zit.</p>
<h2>Stijging</h2>
<p>Afgelopen jaar moesten belastingbetalers in Engeland voor alle leden van het het Britse koningshuis in totaal 67 miljoen pond (ruim 75 miljoen euro) betalen. Dit is een stijging van bijna 20 miljoen pond (22 miljoen euro), ten opzichte van vorig jaar. Een groot deel van dat bedrag werd gebruikt om Buckingham Palace in Londen en koninklijke eigendommen te onderhouden.</p>
<p>De financiën van het Britse koningshuis worden sinds het invoeren van de Sovereign Grant Act in 2011 elk jaar bijgehouden en gepubliceerd. De wet is bedoeld om meer inzicht te krijgen in de financiën van het koninklijk huis.</p>
<h2>'Ze zijn multimiljonair'</h2>
<p>Groot-Brittannië-correspondent Tim de Wit noemt de publiciteit geen goede reclame voor het koningshuis. "De verbouwing van Buckingham Palace is vele malen hoger uitgevallen. Daarnaast verschenen er verhalen dat het huis van Harry en Meghan extreme luxe zou bevatten, zoals een yogastudio en een speciale houten vloer."</p>
<p>Het paleis sprak in een persbericht tegen dat er van extreme luxe sprake was. "Terwijl ze normaal gesproken nooit reageren op zulke verhalen. Dat geeft wel aan dat ze voelen dat het voor onrust zorgt", zegt De Wit. "Het gevoel onder veel Britten is: de koninklijke familie is multimiljonair. Waarom betalen ze zo'n verbouwing dan zelf niet? Waarom moet je daar belastinggeld voor gebruiken?" </p>
<h2>Populariteit</h2>
<p>Toch is het koningshuis nog altijd populair en deze zaak heeft daar weinig directe invloed op, zegt De Wit. Hij wijst erop dat de de Britse economie miljoenen verdient dankzij de Windsors. Zo trekt Buckingham Palace jaarlijks veel toeristen.</p>
<p>De anti-monarchie-groep Republic noemt de stijging buitensporig. "Het is schandalig in een tijd van bezuinigingen", zegt de leider van Republic, Graham Smith in een verklaring.</p>
<p>Hieronder een foto van het nieuwe onderkomen van prins Harry en Meghan Markle </p>
