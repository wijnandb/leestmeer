---
layout: post
title: "Jointjes zonder kick gaan in Italië als warme broodjes over de toonbank"
date: Thu, 27 Jun 2019 14:43:51 +0200
category: nieuws
externe_link: "https://nos.nl/l/2290920"
feature_image: "https://nos.nl/data/image/2019/06/27/559514/1008x567.jpg"
---

<p>Jointjes waar je niet high van wordt, maar die toch gretig aftrek vinden. Het klinkt als gebakken lucht - en toch is het honderden winkeltjes in Italië gelukt om daar een florerende business van te maken.</p>
<p>'Cannabis light' heet het product: een wietvariant die zo weinig THC bevat - dat is de actieve stof in cannabis - dat je er geen roes van kunt krijgen. De verkoop daarvan begon in 2016, toen een nieuwe wet het telen van zaadjes in Italië legaliseerde, zolang het THC-gehalte maar onder de 0,2 procent bleef. Normale wiet bevat tussen de 5 en 35 procent THC.</p>
<p>De wet was bedoeld om de teelt van hennep te bevorderen. Hennep wordt grootschalig verbouwd in Italië en heeft een groot aantal industriële toepassingen, die niets met softdrugsgebruik te maken hebben. Maar sinds 2018 zijn er steeds meer winkeltjes begonnen met de verkoop van het bijproduct van die hennepteelt: cannabis light.</p>
<p>Klanten kunnen deze marihuanablaadjes kopen om te roken. Ze hebben bijna geen geestverruimend effect, zeggen veel gebruikers. De zakjes wiet worden verkocht onder namen als "Chill Haus" en "Black Buddha".</p>
<p>Vicepremier Salvini is er laaiend om. "Dit is walgelijk", zei de Lega Nord-leider. "Het kan niet zo zijn dat er duizend winkeltjes zijn in Italië waar drugs legaal, op klaarlichte dag worden verkocht". Daarmee gaat hij trouwens in tegen zijn coalitiepartner, de Vijfsterrenbeweging, die vorig jaar een poging waagde om cannabis van normale sterkte te legaliseren. De poging mislukte, en Lega Nord was not amused.</p>
<p>De houding van Lega Nord is verbazingwekkend, gezien de resultaten van een onderzoek naar de effecten van cannabis light voor de handel in softdrugs, dit jaar uitgevoerd door onder meer de Erasmus Universiteit. De onderzoekers schatten dat de verkoop van deze legale wiet de georganiseerde misdaad de wind uit de zeilen neemt. De maffia loopt daardoor tussen de 90 en 170 miljoen euro winst per jaar mis.</p>
<p>Desondanks adviseert een adviesorgaan van het ministerie van Gezondheid om de verkoop te verbieden, omdat zelfs minieme hoeveelheden THC schadelijk zouden zijn voor zieken, ouderen en zwangere vrouwen. Sinds mei dit jaar zijn er af en toe politie-invallen in de winkeltjes om de koopwaar in beslag te nemen en op THC-gehalte te testen.</p>
<p>Het laatste woord is nog niet gezegd over de juridische status van cannabis light, want eind juli moet het Hooggerechtshof bepalen of de verkoop wettelijk toegestaan is of niet.</p>
<p>De vraag blijft waarom de Italianen cannabis light gebruiken, als je er niet high van wordt. De blaadjes schijnen wel een andere weldadige uitwerking te hebben, namelijk een kalmerend effect. Wat misschien geen overbodige luxe is in de hectiek van chaotische steden als Rome of Napels.</p>
