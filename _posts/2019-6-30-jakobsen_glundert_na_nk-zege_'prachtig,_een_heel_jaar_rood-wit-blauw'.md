---
layout: post
title: "Jakobsen glundert na NK-zege: 'Prachtig, een heel jaar rood-wit-blauw'"
date: Sun, 30 Jun 2019 18:05:50 +0200
categories: 
- sport 
- wielrennen 
externe_link: "https://nos.nl/l/2291367"
feature_image: "https://nos.nl/data/image/2019/06/30/560237/1008x567.jpg"
---

<p>Fabio Jakobsen heeft na twee eerdere nationale titels bij de beloften ook de nationale driekleur bij de profs voor zich opgeëist. "Dit was de enige manier waarop ik kon winnen en dat is gelukt. Nu rijd ik het hele jaar in het rood-wit-blauw", glunderde de 22-jarige sprinter van Deceuninck-QuickStep na afloop.</p>
<p>Jakobsen maakte zich enigszins zorgen over de kopgroep die een grote voorsprong pakte. Hij had niet meer verwacht dat de vluchters nog ingerekend zouden worden. "Het was spannend toen ze op 25 kilometer voor de finish nog tweeënhalve minuut hadden", zei Jakobsen tegen NOS-verslaggever Han Kock.</p>
<h2>Laatste bocht</h2>
<p>Pas op vijf kilometer van de meet merkte Jakobsen dat hij nog een kans op de overwinning had. "Toen ging ik mij focussen op mijn positie voor de laatste bocht."</p>
<p>De sprinter wilde niet als eerste door de bocht, maar als vierde of vijfde. "Ik dacht dat ik op die positie nog een beetje overzicht zou kunnen houden, zodat ik op het laatst er nog overheen zou kunnen."</p>
<p>"Nu krijg ik een mooi rood-wit-blauw shirtje, met een zwarte broek", glimlachte Jakobsen. "Daar wil ik de hele winter wel in trainen."</p>
