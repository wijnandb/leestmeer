---
layout: post
title: "Gaviria wint na diskwalificatie Viviani in waaieretappe zonder waaiers"
date: Mon, 13 May 2019 17:46:19 +0200
category: sport
externe_link: "https://nos.nl/l/2284455"
feature_image: "https://nos.nl/data/image/2019/05/13/549700/1008x567.jpg"
---

<p>Fernando Gaviria heeft de derde etappe in de Giro d'Italia gewonnen. De Colombiaan moest het in de rit van Vinci naar Orbetello in de massasprint afleggen tegen Elia Viviani. De Italiaan werd echter teruggezet vanwege een gevaarlijke manoeuvre in de finale.</p>
<p>In de top van het klassement veranderde niets. Jumbo-kopman Primoz Roglic behield de roze leiderstrui en Tom Dumoulin is nog altijd de beste Nederlander op de vijfde plaats.</p>
<h2>Eenzame fietser</h2>
<p>Meestal is het vlak na de start voor de avonturiers in het peloton dringen geblazen om in de juiste vluchtgroep te zitten. Maar of het de straffe wind was of de wetenschap dat de rit toch wel in een sprint zou eindigen, niemand voelde zich geroepen om de weggesprongen Sho Hatsuyama te volgen.</p>
<p>De 30-jarige Japanner keek verwachtingsvol achter zich, maar zag dat er niemand zin had om met hem mee te gaan. Met een diepe zucht vervolgde Hatsuyama zijn weg en reed vervolgens urenlang eenzaam aan kop. Na een vlucht van 145 kilometer en met nog 75 kilometer voor de boeg werd hij weer gegrepen.</p>
<p>Nog zat tijd voor een nieuwe vluchtpoging, maar ook daar bleken geen gegadigden voor. Er waren, vanwege de stormachtige zijwind, immers waaiers voorspeld en dan ben je met een klein groepje helemaal kansloos. Tot waaiers kwam het niet, maar de dreiging alleen al hield het peloton koest.</p>
<h2>Finale</h2>
<p>En dus duurde het lang voordat de koers ontbrandde. Pas op zo'n 7 kilometer van de streep ging het tempo omhoog en probeerden de sprintersploegen hun treintje te formeren. En direct leverde het gedrang een valpartij op, waardoor het peloton in tweeÃ«n werd gesplitst. Subtoppers als Domenico Pozzovivo, Tao Geoghegan Hart, Richard Carapaz en Ivan Sosa verloren tijd.</p>
<p>Net als een dag eerder leek Viviani op 300 meter van de streep niet ideaal gepositioneerd, maar de Italiaan wurmde zich door de rijen, week wat uit naar links en klopte Gaviria op de meet. Volgens de jury was de winnaar te veel van zijn lijn afgeweken. Woedend beende Viviani weg van het strijdtoneel. </p>
