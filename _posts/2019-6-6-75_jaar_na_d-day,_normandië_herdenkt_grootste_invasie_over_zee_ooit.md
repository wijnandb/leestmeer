---
layout: post
title: "75 jaar na D-day, Normandië herdenkt grootste invasie over zee ooit"
date: Thu, 06 Jun 2019 08:27:13 +0200
category: nieuws
externe_link: "https://nos.nl/l/2287826"
feature_image: "https://nos.nl/data/image/2019/06/06/554915/1008x567.jpg"
---

<p>Het is precies 75 jaar geleden dat geallieerde troepen de stranden van Normandië bestormden om vanuit het westen Europa te bevrijden van de nazi's. In de Franse regio zijn herdenkingsbijeenkomsten waar wordt stilgestaan bij de geallieerde invasie, met ruim 130.000 militairen de grootste landingsoperatie over zee ooit. Bij de hele operatie waren meer dan 150.000 man betrokken.</p>
<p>Rond 07.00 uur hadden zich honderden mensen verzameld op Omaha Beach, zoals de geallieerden een van de vijf landingszones van D-day noemden. Daar herdenken ze met veteranen en hun nabestaanden de invasie, die samen met de aanval vanuit het oosten door de legers van de Sovjet-Unie de ondergang van het Derde Rijk van de nazi's definitief inleidde.</p>
<p>Op Omaha Beach zijn ook de Franse president Macron en de Amerikaanse president Trump. Beide leiders houden daar toespraken, waarin ze stilstaan bij de duizenden gesneuvelde militairen. Macron zal het Legion d'Honneur, de hoogste Franse onderscheiding, overhandigen aan vijf Amerikaanse veteranen.</p>
<p>Onze verslaggever Gerri Eickhof is op Omaha Beach en legt uit wat er allemaal staat te gebeuren. Bekijk ook een terugblik op D-day 1944.</p>
<p>Namens Nederland is minister Bijleveld van Defensie in Normandië. In de ochtend is zij bij de Nederlandse herdenking in Arromanches, waar in augustus 1944 de Prinses Irene Brigade aan land kwam. Bijleveld zal daar in aanwezigheid van veteranen een bloemenkrans leggen.</p>
<p>Vanavond is er een internationale bijeenkomst op Juno Beach, een andere landingsplaats. Een handvol regeringsleiders zal daarbij aanwezig zijn. De Duitse bondskanselier Merkel, die gisteren wel bij een herdenkingsceremonie in Portsmouth was, is vandaag niet in Normandië. Ook de Russische president Poetin, die er in 2004 op de 60ste herdenking wel bij was, is er vandaag niet bij.</p>
