---
layout: post
title: "Uit vorm geraakte Zverev bevestigt breuk met voormalig toptennisser Lendl"
date: Fri, 26 Jul 2019 23:19:23 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/8-qvJEbVlPw/2295272"
feature_image: "https://nos.nl/data/image/2019/07/26/566462/1008x567.jpg"
---

<p>De Duitser Alexander Zverev en de voormalig toptennisser Ivan Lendl hebben hun samenwerking na tien maanden beÃ«indigd. De coach vindt onder meer dat Zverev te weinig met tennis bezig is.</p>
<p>De nummer vijf van de wereld won vorig jaar nog de ATP Finals, maar dit kalenderjaar loopt het vooralsnog van geen kant. Tot dit weekend kwam Zverev nog nergens voorbij de kwartfinales. Het dieptepunt was zijn optreden op Wimbledon, waar hij de eerste ronde niet overleefde.</p>
<p>Dat de twee hun samenwerking niet meer voortzetten, lag in de lijn der verwachting. Zverev liet zich in het verleden al meermaals kritisch uit over de samenwerking met Lendl. Zo zou de oud-toptennisser maar weinig aandacht hebben voor de Duitser en het tijdens trainingen meer hebben over golf en honden dan over de prestaties van zijn pupil.</p>
<p>De coach zelf, die ook een tijdlang Andy Murray onder zijn hoede had, uitte in de media op zijn beurt ook geregeld kritiek op Zverev. "Er zijn te veel zaken naast het tennis die het moeilijk maken om met hem te werken."</p>
<p>Zverev heeft al tijden een slepend conflict met zijn voormalige zaakwaarnemer en dit jaar ging ook zijn relatie uit.</p>
<h2>'Persoonlijkheden pasten niet bij elkaar'</h2>
<p>De timing van de breuk tussen Zverev en Lendl is wel opvallend, aangezien Zverev middenin een toernooi zit. In Hamburg, waar de Duitser vrijdag wel de halve finales haalde, gaf hij tekst en uitleg.</p>
<p>"Ik heb heel veel respect voor Lendl, maar mensen weten waarschijnlijk wel dat we het gevoel hadden dat we allebei een andere richting opgingen. Misschien pasten we qua persoonlijkheid ook niet bij elkaar."</p><img src="http://feeds.feedburner.com/~r/nossporttennis/~4/8-qvJEbVlPw" height="1" width="1" alt=""/>
