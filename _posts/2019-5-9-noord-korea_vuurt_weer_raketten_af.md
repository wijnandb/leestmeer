---
layout: post
title: "Noord-Korea vuurt weer raketten af"
date: Thu, 09 May 2019 10:38:50 +0200
category: buitenland
externe_link: "https://www.telegraaf.nl/nieuws/3560390/noord-korea-vuurt-weer-raketten-af"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/fdd97570-725d-11e9-9e65-0217670beecd.jpg"
---

<p class="intro">Noord-Korea heeft opnieuw twee projectielen afgevuurd. Het lijkt te gaan om korteafstandsraketten, zeggen de Zuid-Koreaanse strijdkrachten. De projectielen vlogen na de lancering in het gebied Kusong 420 en 270 kilometer naar het oosten.</p> <p>De lancering viel samen met een bezoek van de Amerikaanse gezant voor Noord-Korea aan Seoul, de hoofdstad van buurland Zuid-Korea. Het gaat om de tweede rakettest in korte tijd. Dictator Kim Jong-un woonde minder dan een week geleden de lancering bij van meerdere projectielen. Dat was de eerste rakettest sinds november 2017.</p><p>De Zuid-Koreaanse president Moon Jae-in vermoedt dat de Noord-Koreanen een signaal willen afgeven. „Noord-Korea lijkt ontevreden te zijn dat het geen deal kon sluiten in Hanoi”, aldus Moon in een gesprek met omroep KBS.</p><p>Moon verwees daarmee naar de Amerikaans-Noord-Koreaanse top in de hoofdstad van Vietnam. De Noord-Koreaanse leider Kim ontmoette daar in februari de Amerikaanse president Donald Trump. Het topoverleg over het nucleaire programma van Noord-Korea leidde toen niet tot een doorbraak.</p><p>Het geïsoleerde regime van Kim wil af van de zware internationale sancties waar het onder gebukt gaat. De Amerikanen eisen op hun beurt dat de Noord-Koreanen hun nucleaire programma ontmantelen. Dat overleg verloopt moeizaam.</p>
