---
layout: post
title: "F1-teambaas Steiner wil niet naar zichzelf kijken op Netflix"
date: Sat, 27 Jul 2019 09:06:32 +0200
categories: 
- sport 
- autosport 
externe_link: "https://nos.nl/l/2295293"
feature_image: "https://nos.nl/data/image/2019/07/27/566501/1008x567.jpg"
---

<p>Zijn Haas-team zit in een dip. Een tegenvallende auto, een hoofdsponsor die al moddergooiend op een scheiding aanstuurt en twee coureurs die elkaar om de haverklap in de wielen rijden.</p>
<p>Teambaas Guenther Steiner (54) blijft echter opgewekt. "Vroeg of laat komt het geluk onze kant op. Ik hoop dat ik dan nog leef, hahaha."</p>
<p>De eerste seizoenshelft voor Haas viel niet mee. Diverse keren reden uw coureurs elkaar uit de race. Heeft u Romain Grosjean en Kevin Magnussen nog onder controle? "Ja, maar in de Formule 1 bestaat totale controle niet. Na de dubbele botsing op Silverstone (ze raakten elkaar in de openingsronde, red.) hebben ze een duidelijke boodschap gekregen. Elkaar binnen een halve ronde elimineren kan écht niet. Ik ben nog steeds woest."</p>
<p>"Meestal kan ik snel vergeven en vergeten, maar nu niet. We krijgen al minder kansen dan vorig jaar, omdat de auto niet goed is. Juist dan moet je elkaar helpen."</p>
<p>Hoe frustrerend is het? "Vreselijk. Steeds als we op weg zijn naar een piek kukelen we onszelf weer in een dal. Romain en Kevin weten precies wat de regels zijn. Ze duperen niet alleen mij, maar alle 210 werknemers."</p>
<p>"Ze gooien op Silverstone dik honderd raceronden weg. Onderschat dat niet: de berg aan data die dat oplevert, hebben we juist nodig om de auto beter te begrijpen."</p>
<p>"In Barcelona ging het ook al mis. Daarna zijn er heftige gesprekken geweest. Duidelijke afspraken komen ze niet na. Ik ben zwaar teleurgesteld. Kevin en Romain zijn allebei schuldig. Dat weten ze. We hebben gepraat en dat doen we voor de race nogmaals."</p>
<p>Kan het team nog wel verder met dit duo? Vooral Grosjean presteert al jaren matig. Moet hij zich zorgen maken? "Die vraag komt te vroeg. Coureurs moeten zich elk weekend bewijzen. Na de zomerstop ga ik meer zeggen. Op dit moment geef ik maar één flauw antwoord: Haas heeft ook volgend seizoen twee coureurs. En normaal gesproken zullen dat ervaren coureurs zijn."</p>
<p>"Dat hebben we nodig, omdat we een jonge renstal zijn. Met een rookie ben je nog langer bezig om de auto te begrijpen. Dat kunnen we ons niet veroorloven."</p>
<p>Netflix maakt een tweede seizoen van de F1-documentaireserie 'Drive to Survive', de serie die een inkijkje geeft in de F1-wereld. Goed nieuws? "Zeker. Ik denk dat het eerste seizoen heeft bewezen dat het werkt. Veel mensen hebben er de Formule 1 door ontdekt. Wereldwijd."</p>
<p>"Dat is belangrijk omdat we zien dat de traditionele kijker verdwijnt. Betaaltelevisie (pay per view) jaagt het publiek weg. Daar moeten we iets aan doen. De serie helpt daarbij. Dat topteams Mercedes en Ferrari nu ook mee gaan doen, maakt het nog beter."</p>
<p>U was een opvallend personage in het eerste seizoen van de serie. Heeft dat uw leven veranderd? "Ja. Ik ben geen acteur en ken mijn beperkingen, maar opeens herkent iedereen me. Niet alleen op het circuit en op het vliegveld, maar op de gekste plekken. 'Hey Guenther, ik ken je van de televisieserie.' Handtekeningen. Daar moet ik aan wennen, maar ik denk dat het nooit went."</p>
<p>Heeft het team er profijt van? "Dat is moeilijk te meten, maar de naamsbekendheid van Haas is mondiaal flink gestegen. Het mooie is dat het me weinig tijd kostte. Ik deed gewoon mijn werk terwijl de camera draaide. Ik weet wat ze filmden, maar hield me verder afzijdig."</p>
<p>"Ik heb ook geen enkele aflevering gekeken. Mijn dochter ook niet. Dat wil ik zo houden omdat haar vader te vaak scheldt en het F-woord gebruikt."</p>
<p>Vond u het niet vervelend dat Haas zo knullig in beeld kwam? Mislukte bandenwissels, schuivers van Grosjean, moeizame telefoongesprekken met opperhoofd Gene Haas... "Het is wat het is. We waren nu eenmaal het eerste team dat zich opofferde. Er was bij ons veel drama te halen. Daar had de cameraploeg mazzel mee. Uiteindelijk was het voor ons niet desastreus. Het leverde ook sympathie op."</p>
<p>Het nepaccount @bantersteiner op Twitter is ondertussen erg populair. "Ja, ik weet het. Erg grappig. Veel mensen vragen me of ik het echt niet zelf ben, maar de nepversie van mij is veel leuker dan de realiteit." </p>
<p>"Ik ben niet zo'n grapjas en doe überhaupt niet aan social media. Ik ben een emotioneel type en dat is altijd riskant."</p>
<p>Haas staat nu negende in het kampioenschap. Alleen Williams doet het slechter. Is het ondermaats wat Haas presteert?  "Het is niet waar we horen. We moeten eerst af van die ups en downs: we hebben een paar pieken en veel dalen. Als we stabieler presteren, komen plek acht, zeven en zes vanzelf in zicht."</p>
<p>"Op dit moment helpt zelfs een regenrace ons niet. Dat is een loterij en wij zijn niet echt een team dat geluk afdwingt."</p>
<p>Staat de teamspirit onder druk? "We werken gewoon keihard door. Je moet altijd geloven dat jouw volgende race beter wordt. Tegenslag moet je motiveren. Als je dat in de Formule 1 niet kunt, ga je kapot."</p>
<p>En op de langere termijn? Met 210 werknemers gaat u Mercedes, Ferrari en Red Bull Racing niet bedreigen... "Klopt. We zijn het kleinste team. Daarom is 2021 zo belangrijk: het nieuwe reglement. Eigenlijk draait het wat mij betreft maar om één ding: een zogenoemd level playing field (het gat tussen de topteams en de overige renstallen moet met de nieuwe regels worden verkleind, red.)."</p>
<p>"Alle teams moeten een grand prix kunnen winnen. Dat gaat alleen maar als het runnen van een F1-team goedkoper wordt en we de taart eerlijker verdelen."</p>
