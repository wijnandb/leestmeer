---
layout: post
title: "Facebook stopt Russisch en Iraans trollennetwerk, komt met nieuwe strategie"
date: Mon, 21 Oct 2019 22:27:37 +0200
category: tech
externe_link: "https://nos.nl/l/2307146"
feature_image: "https://nos.nl/data/image/2019/10/21/586573/1008x567.jpg"
aantal: 279
unieke: 176
bron: "NOS"
---

<p>Facebook heeft vier Russische en Iraanse trollennetwerken uit de lucht gehaald, zegt het bedrijf. De netwerken zouden verkiezingen in de Verenigde Staten, Noord-Afrika en Latijns-Amerika proberen te beïnvloeden. In totaal volgden bijna 340.000 mensen de Facebookaccounts, pagina's, groepen en Instagramaccounts.</p>
<p>De bekendmaking komt tegelijk met de uitwerking van een nieuwe strategie tegen politieke beïnvloeding, die het Amerikaanse bedrijf heeft uitgewerkt in een blog.</p>
<p>Die nieuwe strategie bestaat uit drie delen: optreden tegen buitenlandse inmenging, transparantie verbeteren en desinformatie verminderen. Zo worden staatsmedia gelabeld, worden advertenties verboden die proberen mensen niet te laten stemmen en komen er duidelijkere 'factchecklabels' voor posts die onjuiste informatie verspreiden. Dat houdt in dat er een duidelijkere waarschuwing komt bij berichten die volgens externe partijen nepnieuws verspreiden.</p>
<h2>Vrijheid van meningsuiting</h2>
<p>Facebook gaat niet alle advertenties met desinformatie verbieden. Vorige week verdedigde topman Mark Zuckerberg dat beleid nog. Hij zei dat de vrijheid van meningsuiting dan in het geding komt, wat volgens hem schadelijker is voor de democratie dan wat die woorden zelf kunnen aanrichten.</p>
<p>"Ironisch", zei Sally Hubbard, expert op het gebied van handhavingsstrategie, tegen persbureau AP. "Voor vrijheid van meningsuiting is het belangrijk om geen bedrijf te hebben dat de uitingen van twee miljard mensen beheerst, en algoritmes gebruikt die desinformatie versterken om winst te maximaliseren."</p>
<p>Facebook krijgt veel kritiek over hoe het bedrijf politieke inmenging toeliet in de Amerikaanse verkiezingen van 2016. Zo zou het bedrijf Cambridge Analytica gebruikmaken van het sociale medium om de uitkomst van verkiezingen te veranderen.</p>
<p>Critici zeggen dat het beleid van de techgigant niet ver genoeg gaat. Volgens Elizabeth Warren, een van de belangrijkste presidentskandidaten bij de Democratische Partij, is het belangrijk om de techgigant op te breken.</p>
