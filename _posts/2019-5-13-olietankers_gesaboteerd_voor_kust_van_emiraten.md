---
layout: post
title: "Olietankers gesaboteerd voor kust van Emiraten"
date: Mon, 13 May 2019 09:13:26 +0200
category: nieuws
externe_link: "https://nos.nl/l/2284391"
feature_image: "https://nos.nl/data/image/2019/05/13/549605/1008x567.jpg"
---

<p>In de Golf van Oman zijn voor de kust van de Verenigde Arabische Emiraten (VAE) vier olietankers "gesaboteerd". Twee daarvan varen onder de Saudische vlag. Volgens Saudi-Arabië wordt geprobeerd internationale olie-aanvoerlijnen te ontwrichten en is de schade aanzienlijk. Er zouden geen slachtoffers zijn en er zou ook geen olie in zee zijn terechtgekomen.</p>
<p>Een van de twee andere schepen komt uit Noorwegen. "De kapitein zegt dat de bemanning ongedeerd is, maar dat er aan de achterzijde van het schip een gat zit", zegt de rederij. </p>
<p>Het ministerie van Buitenlandse Zaken van de VAE maakte gisteren als eerste melding van "sabotage-acties". Details werden niet gegeven. Iraanse en Libanese media meldden dat er ontploffingen waren geweest in de haven van de VAE-stad Fujairah. Die berichten bleken onjuist.</p>
<p>De VS heeft schepen in de regio gewaarschuwd dat "Iran of zijn handlangers" het scheepsverkeer in de regio schade kan toebrengen. Zes oorlogsschepen, twee squadrons bommenwerpers, een raketafweersysteem en twee schepen met mariniers zijn in of in de buurt van de Perzische Golf en Arabische Zee geplaatst.</p>
<p>Iran noemt de gebeurtenissen "zorgelijk en beangstigend". Het ministerie van Buitenlandse Zaken zegt dat goed moet worden uitgezocht wat er met tankers voor de kust van de Emiraten is gebeurd. De woordvoerder suggereerde dat er een samenzwering op touw is gezet. Dat zou dan zijn gebeurd om Iran in een kwaad daglicht te stellen. Ook waarschuwt hij voor "avonturisme door buitenlanders".</p>
<p>De Golf van Oman is de verbinding tussen de Perzische Golf en de Indische Oceaan en daardoor van vitaal belang voor de export van olie en gas uit het Midden-Oosten naar de rest van de wereld. Een van de getroffen Saudische tankers zou in Saudi-Arabië een lading olie oppikken voor de VS.</p>
<p>De relatie tussen Iran en de VS is op dit moment uiterst gespannen: volgens de VS werkte Iran aan 'escalerende acties' en dreigde er een aanval. Details daarover werden niet gegeven. </p>
<p>Een jaar geleden stapte stapte de VS uit het atoomakkoord van 2015. Trump legde daarna Iran opnieuw economische sancties op. De Iraanse economie is daardoor hard getroffen.</p>
<p>Iran kondigde vervolgens aan dat het land mogelijk weer uranium wil verrijken tot een niveau dat in kernwapens gebruikt kan worden.</p>
