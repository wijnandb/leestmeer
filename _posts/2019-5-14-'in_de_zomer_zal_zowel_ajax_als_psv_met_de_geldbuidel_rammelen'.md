---
layout: post
title: "'In de zomer zal zowel Ajax als PSV met de geldbuidel rammelen'"
date: Tue, 14 May 2019 06:11:34 +0200
category: sport
externe_link: "https://nos.nl/l/2284514"
feature_image: "https://nos.nl/data/image/2019/05/14/549790/1008x567.jpg"
---

<p>Als er geen extreem rare dingen gebeuren wordt Ajax woensdagavond kampioen. En dat is niet omdat PSV het heeft laten liggen. Het verlangen naar die titel was in Amsterdam zo groot dat er in aanloop naar het seizoen flink met de geldbuidel werd gerammeld. Dat gaf de doorslag. Geld was dan ook een belangrijk discussiepunt in het Sportforum op NPO Radio 1.</p>
<p>Marco Timmer, Daniël Dwarswaard en Sebastiaan Timmerman blikten terug op speelronde 33 van de eredivisie waarin zowel bovenin als onderin de kaarten geschud werden. Dat PSV verloor van AZ was voor alle drie misschien wel de grootste verrassing.</p>
<h2>'PSV speelde met dikke benen'</h2>
<p>"Het verlies van Ajax tegen Tottenham had PSV energie moeten geven, maar dat kwam er op het veld totaal niet uit", zegt Timmer, PSV-watcher voor Voetbal International. "Volgens Mark van Bommel leek het of zijn spelers met dikke benen speelden. Maar dat leek niet zo, dat was gewoon zo. De druk is de jonge spelers van PSV gewoon teveel geworden."</p>
<p>Volgens Dwarswaard, de Ajax-watcher van het Algemeen Dagblad, zal het succes van Ajax nog lang in het geheugen blijven hangen. Deels vanwege het kampioenschap, maar voornamelijk toch vanwege het Champions League-succes.</p>
<p>"Het uitshirt staat daarvoor symbool", zegt Dwarswaard. "De supporters vonden dat beige op de schouders een beetje vreemd. Maar juist in dat shirt speelden ze die geweldige wedstrijden in Europa. Nu is het overal uitverkocht."</p>
<p>"Ajax heeft zoveel geld uitgegeven dat het eigenlijk knap is dat PSV zo lang dichtbij is gebleven", zegt Timmer. "PSV is slachtoffer geworden van het eigen succes. Er was een nieuwe trainer, een nieuwe technisch manager, een nieuwe hoofd jeugdopleiding. Daarmee wonnen ze zestien van de eerste zeventien wedstrijden. Ze hebben boven hun stand geleefd."</p>
<p>Dat het zowel in Eindhoven als in Amsterdam een drukke transferzomer gaat worden, staat volgens de verslaggevers van het AD en VI vast. "Ik denk dat in ieder geval Matthijs de Ligt heel snel bekend maakt waar hij volgend seizoen speelt", zegt Dwarswaard. "Zelfs jongens als Donny van de Beek hebben nu zoveel naam gemaakt, dat ik mij afvraag of je die kunt behouden. Marc Overmars heeft gezegd dat er maximaal vijf spelers mogen gaan."</p>
<p>"Bij PSV zal ook het nodige gaan gebeuren", zegt Timmer. "Jongens zoals Bart Ramselaar en Derrick Luckassen spelen weinig en zullen weg willen. Ik denk dat Luuk de Jong zijn eventuele topscorerstitel ook wel wil verzilveren. En wat komt daar dan voor terug? PSV wil volgend seizoen hoe dan ook kampioen worden, dus ook daar zal met de geldbuidel gerammeld worden."</p>
<p>Dat FC Emmen zich zou handhaven in de eredivisie hadden de forumgasten geen van allen verwacht. Dwarswaard: "Het kwam op mij over als een veredelde amateurclub, die min of meer verdwaald was geraakt in de eredivisie. Maar ze hebben aan iedereen bewezen dat ze dat niet zijn."</p>
<h2>'Wereldprestatie van Lukkien'</h2>
<p>Timmer: "Dick Lukkien heeft het natuurlijk geweldig gedaan. Van de veertien spelers die in de laatste wedstrijd aan bod kwamen, speelde er vorig jaar niet een op het hoogste niveau. Michael de Leeuw uitgezonderd, maar die was het hele jaar geblesseerd. Hij heeft die spelers bij elkaar gezocht en er een geweldig team van gemaakt. Een wereldprestatie."</p>
<p>Dat Lukkien niet genomineerd is voor trainer van het jaar, wekt dan ook enige verbazing. Al moet volgens Timmerman ook niet te zwaar getild worden aan dergelijke verkiezingen. "Ik heb het niet zo op zulke verkiezingen. De prestaties van verschillende trainers zijn zo moeilijk te vergelijken. Van mij had hij genomineerd mogen worden."</p>
<p>De degradatie van NAC was geen verrassing. Bij de club uit Breda ging dit seizoen alles mis, stelt Timmer: "Het is een voorbeeld van hoe het absoluut niet moet. Presteren begint met rust in de bestuurskamer. Het is daar vanaf dag één misgegaan. Ze moeten helemaal opnieuw beginnen, laat ze maar even in de eerste divisie zitten. Misschien werkt het wel louterend."</p>
<h2>'Totale waanzin'</h2>
<p>"Als je jezelf afhankelijk maakt van Manchester City heb je ook geen zekerheid", zegt Dwarswaard. "Je hebt geen idee wat voor een spelers je krijgt. En bovendien moet je ze soms verplicht opstellen, dat is natuurlijk totale waanzin."</p>
<p>Speelronde 33 stond ook een beetje in het teken van het afscheid van Robin van Persie. Timmerman: "Het was mooi dat we hem nog in De Kuip hebben zien spelen het afgelopen halfjaar. Hij is een monument. Dat Feyenoord die wedstrijd verliest, is wel weer exemplarisch, maar het was een mooi afscheid. We wisten dat het moment ooit zou komen, jammer dat het nu zover is."</p>
