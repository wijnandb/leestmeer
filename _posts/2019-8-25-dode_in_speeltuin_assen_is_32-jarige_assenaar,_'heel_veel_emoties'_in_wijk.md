---
layout: post
title: "Dode in speeltuin Assen is 32-jarige Assenaar, 'heel veel emoties' in wijk"
date: Sun, 25 Aug 2019 11:42:35 +0200
category: binnenland
externe_link: "http://feeds.nos.nl/~r/nosnieuwsbinnenland/~3/rp2y0BRMJ9I/2298893"
feature_image: "https://nos.nl/data/image/2019/08/25/572553/1008x567.jpg"
---

<p>De man die gisteren om het leven kwam in een speeltuin in de Assense woonwijk Peelo is een 32-jarige Assenaar. Na de dood van de man werden vijf mensen opgepakt. Ook zij komen uit de Drentse stad en zijn tussen de 27 en 54 jaar oud.</p>
<p>Hun betrokkenheid bij het incident wordt nog onderzocht. De man kwam om het leven bij een schermutseling. Die ontstond na een melding dat een 4-jarig meisje onzedelijk was betast.</p>
<p>In De Telegraaf zeggen collega's van de omgekomen Assenaar dat hij doof was en werkte als stratenmaker en hovenier.</p>
<p>De politie is extra aanwezig in de wijk, zegt politiewoordvoerder Tessel Horsman:</p>
<p>De politie onderzoekt of het slachtoffer zich schuldig maakte aan een zedendelict met het meisje. Verder worden eerdere meldingen over kinderen die in de wijk zouden zijn lastiggevallen onderzocht. Er wordt gekeken of er een verband is met de man die is overleden.</p>
<h2>'Dit verwacht je niet'</h2>
<p>In de wijk is het voorval "ingeslagen als een bom", vertelt Arie Kant, manager van het buurthuis in de wijk. "Het is heel hard aangekomen. Het is een hele rustige wijk, dit verwacht je niet."</p>
<p>Zelf schrok hij ook toen hij hoorde wat er was gebeurd. "Ik dacht: jeetjemina, wat nu? Op dat moment heeft dat best heel veel impact. Om wat er gebeurd is en omdat er iemand bij is overleden."</p>
<p>Kant heeft het buurthuis vanochtend opengesteld voor mensen die over het incident willen praten. De reacties zijn heel divers, zegt hij. "Er zijn mensen die zeggen: hij heeft zijn verdiende loon gekregen, moet hij maar met zijn vingers van kinderen afblijven. Er zijn mensen die zeggen: het recht had op een andere manier zijn beloop moeten krijgen. Er zijn heel veel emoties."</p>
<p>In de kerk verderop kennen ze enkele verdachten. Er is gebeden en vooral ook veel gepraat. "Je weet eigenlijk nog niet goed wat je ervan moet denken. Speculeren heeft geen enkele zin", zegt Janny Zwerver, voorzitter van de kerkenraad. "Er zijn gewoon verschrikkelijke dingen gebeurd. Het feit dat deze dingen zijn gebeurd is al erg genoeg. Het is goed om dan troost bij elkaar te zoeken."</p>
<h2>Zichtbare politie</h2>
<p>Vanwege het incident zijn agenten vandaag zichtbaar aanwezig op straat in Peelo. Buurtbewoners kunnen bij hen terecht met vragen over het incident. Ook is de gemeente met welzijnswerkers actief in de wijk. Mogelijk hebben veel mensen iets van het incident meegekregen; door het mooie weer waren er veel mensen buiten.</p>
<p>"We zijn vandaag vooral bezig met het horen van de verdachten en getuigen. Die puzzelstukjes bij elkaar moeten een verhaal gaan vertellen", aldus een politiewoordvoerder. Omdat er nog veel onduidelijk is over het incident, roept de politie eventuele andere getuigen op zich te melden.</p>
<h2>'Niet te vroeg oordelen'</h2>
<p>Burgemeester Out waarschuwde gisteren vooral niet te vroeg conclusies te trekken. "Wat mensen hier lastig vinden is dat de wildste speculaties voorbijkomen over wat er gebeurd is", zei hij. "Laat eerst duidelijk worden wat er precies gebeurd is, voordat iedereen conclusies trekt. De beelden lopen best wel uiteen."</p><img src="http://feeds.feedburner.com/~r/nosnieuwsbinnenland/~4/rp2y0BRMJ9I" height="1" width="1" alt=""/>
