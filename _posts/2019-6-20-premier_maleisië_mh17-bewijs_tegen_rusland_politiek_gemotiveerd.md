---
layout: post
title: "Premier Maleisië: MH17-bewijs tegen Rusland politiek gemotiveerd"
date: Thu, 20 Jun 2019 10:37:07 +0200
category: nieuws
externe_link: "https://nos.nl/l/2289821"
feature_image: "https://nos.nl/data/image/2019/06/20/557814/1008x567.jpg"
---

<p>De Maleisische premier Mahathir zegt dat er geen harde bewijzen zijn dat Rusland verantwoordelijk is voor het neerhalen van vlucht MH17. Volgens hem was het strafrechtelijk onderzoek er van meet af aan op gericht om Rusland aan te wijzen als enige schuldige.</p>
<p>Mahathir reageert daarmee op de aanklachten die het Joint Investigation Team (JIT) gisteren bekendmaakte. Drie Russen en een Oekraïner worden aangeklaagd voor moord. Tegen hen is een internationaal aanhoudingsbevel uitgestuurd. Ook zijn ze op de nationale en internationale opsporingslijsten geplaatst.</p>
<p>Het toestel van Malaysia Airlines werd in juli 2014 met een Buk-raket neergehaald boven het oosten van Oekraïne. Het had 298 mensen aan boord, onder wie 196 Nederlanders. 28 slachtoffers kwamen uit Maleisië.</p>
<h2>Politieke kwestie</h2>
<p>Op een persconferentie zei de Maleisische premier dat van de ramp meteen een politieke kwestie is gemaakt, met als doel Rusland zwart te maken, nog voor het onderzoek was begonnen. "Nu zeggen ze dat ze bewijzen hebben. Het is heel moeilijk voor ons om dat te accepteren."</p>
<p>Een paar weken geleden zaaide Mahathir ook al twijfel. Minister Blok vroeg toen meteen om opheldering.</p>
<p>Het onderzoek van het JIT heeft uitgewezen dat vlucht MH17 is neergehaald met een Buk-raket die door een Russisch eenheid was geleverd aan rebellen in Oost-Oekraïne. In het JIT werken de opsporingsautoriteiten van Nederland, Australië, België, Maleisië en Oekraïne met elkaar samen. Het proces tegen de vier verdachten wordt in Nederland gehouden en begint volgend voorjaar.</p>
