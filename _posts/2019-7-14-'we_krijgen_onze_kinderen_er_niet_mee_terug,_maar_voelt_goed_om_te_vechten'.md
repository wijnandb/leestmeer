---
layout: post
title: "'We krijgen onze kinderen er niet mee terug, maar voelt goed om te vechten'"
date: Sun, 14 Jul 2019 20:19:16 +0200
category: binnenland
externe_link: "http://feeds.nos.nl/~r/nosnieuwsbinnenland/~3/UO8hpVTftVw/2293501"
feature_image: "https://nos.nl/data/image/2019/07/14/563518/1008x567.jpg"
---

<p>Langer in de gevangenis en sneller een toepassing van het strafrecht voor volwassenen: als het aan de ouders van de omgebrachte kinderen Romy, Savannah en Nick ligt, worden minderjarigen die een moord hebben gepleegd voortaan zwaarder gestraft. Nu zijn de straffen te laag, volgens de ouders. In een gesprek met de NOS leggen ze uit waarom. "Zij krijgen nog een tweede kans, waar is die tweede kans voor ons?", vraagt de vader van Savannah zich af.</p>
<p>De ouders van de kinderen zijn een petitie gestart. Die is op een dag tijd al bijna 40.000 keer ondertekend.</p>
<p>Daar zijn de ouders ontzettend blij mee, vertellen ze in het gesprek:</p>
<p>Kinderen van 14 en 15 kunnen maximaal een jaar jeugddetentie krijgen. Bij kinderen van 16 en 17 is dat twee jaar. Een rechter kan ook een PIJ-maatregel (Plaatsing in een Inrichting voor Jeugdigen) opleggen. Die maatregel staat bekend als jeugd-tbs.</p>
<p>"We willen dat de mensen inzien dat de jeugdstraffen die er nu zijn, eigenlijk maar een tik op de vingers zijn. Iets van 'foei, stout' en na een of twee jaar loop je weer buiten", zegt Monique Dekker, de moeder van Savannah. </p>
<p>Het is twee jaar geleden dat haar dochter werd gedood. "Het is elke dag anders. Dan zet ik een stap vooruit, en drie achteruit", zegt Dekker. "Maar we moeten het leven zoals het nu is oppakken en proberen er iets van te maken."</p>
<p>Ook de moeder van de omgebrachte Romy (14), Marion Nieuwburg, zegt dat haar leven nu vooral bestaat uit vallen en opstaan. "Maar we hebben nog twee kinderen. Daar moet je voor verder, dus doen we ons best."</p>
<p>Samen met de ouders van de omgebrachte Nick (16) proberen ze nu de wetgeving van het jeugdstrafrecht aan te passen. "We krijgen onze kinderen er niet mee terug, maar het voelt goed om te vechten. Ook voor anderen", zegt Nieuwburg.</p>
<p>Daarnaast gaat het ook om genoegdoening voor de nabestaanden, zegt ze. "We zijn ook gewoon bang dat als de daders te snel worden vrijgelaten, het misschien weer gebeurt."</p>
<p>De tijden zijn veranderd, zegt Kees, de stiefvader van Nick. "Het is een hele oude wet, niet meer van deze tijd." Daar is de vader van Savannah het mee eens. "De jeugd van tegenwoordig zegt nu: wat is twee jaar, wat maakt het uit?"</p>
<p>Het is raar dat er niet meer gradaties in de hoogte van de straf zijn, zeggen de ouders. Nieuwburg: "Laat ik het zo zeggen: als Romy alleen verkracht was, had de dader dezelfde straf gekregen als nu. Maar dat is ze niet. Ze is verkracht en vermoord."</p><img src="http://feeds.feedburner.com/~r/nosnieuwsbinnenland/~4/UO8hpVTftVw" height="1" width="1" alt=""/>
