---
layout: post
title: "NOS Formule 1-podcast #11: 'Naar letter van de wet had Verstappen gestraft moeten worden'"
date: Mon, 01 Jul 2019 16:40:55 +0200
categories: 
- sport 
- autosport 
externe_link: "https://nos.nl/l/2291495"
feature_image: "https://nos.nl/data/image/2019/06/30/560248/1008x567.jpg"
---

<p>De Grand Prix van Oostenrijk was zondag adembenemend. Max Verstappen verprutste zijn start, maar stond na een van de spectaculairste races van de afgelopen jaren wel als winnaar op het podium. Niet iedereen kon zich daar volledig in vinden: de laatste inhaalmanoeuvre van de Nederlander bij Charles Leclerc zorgde voor urenlang oponthoud bij de bepaling van de definitieve uitslag.</p>
<p>Voldoende aanleiding om in de elfde NOS Formule 1-podcast de ontknoping van Oostenrijk nog eens uitgebreid door te nemen. Voormalig Formule 1-coureur Jan Lammers en F1-verslaggever Louis Dekker blikken met presentator Amber Brantsen terug op de sprankelende race en krijgen weerwoord van Frits van Amersfoort, die zowel Verstappen als Leclerc in zijn Formule 3-team onder zijn hoede heeft gehad.</p>
<h2>Snel besluit</h2>
<p>Lammers had er zondag geen uren voor nodig gehad om tot dezelfde conclusie te komen als de stewards op de Red Bull Ring. "Voor hij bij start en finish kwam, was ik er wel uit", zegt de analist van de NOS.</p>
<p>"Als iemand een gat van vijftien seconden dichtrijdt, dan moet Leclerc weten dat Verstappen veel sneller is. We kennen dit uit de kartsport. Als daar een coureur wordt ingehaald en aan de buitenkant blijft zitten, kan hij het gewoon niet hebben dat hij wordt ingehaald."</p>
<p>Lammers is van mening dat Verstappen niets te verwijten valt. "Het is niet Max die Leclerc van de baan forceert. Het is Leclerc die tegen beter weten in aan de buitenkant blijft zitten en reageert als iemand wiens speeltje wordt afgepakt."</p>
<h2>Zegen</h2>
<p>Volgens Dekker was de slechte start van Verstappen een zegen. "We weten nu dat Max ook gewoon een mens is. Hij kan fouten maken. Als hij die fout niet maakt, was het weer een saaie race geweest. Het snelheidsverschil was namelijk enorm. Hij pakt op een bepaald moment een seconde per ronde op Leclerc. Dat is bijna onmogelijk. De Formule 1-wereld mag hier heel blij mee zijn. Hier was de sport heel erg aan toe."</p>
<p>Diverse internationale media hadden maandag moeite met het feit dat Verstappen niet door de stewards werd gestraft. In de afgelopen weken bleken stewards veel minder coulant bij 'vergrijpen' van bijvoorbeeld Vettel (Montreal) en Ricciardo (Frankrijk). Er wordt niet consequent opgetreden, is de teneur.</p>
<h2>Letter van de wet</h2>
<p>Ook Frits van Amersfoort twijfelt. "Naar de letter van de wet hadden de stewards Verstappen moeten straffen. Dat is natuurlijk een moeilijke uitspraak in 'Verstappenland'. Voor de sport is dit echter de beste beslissing. Het is direct het failliet van het feit dat de autosportfederatie FIA dit soort racesituaties probeert te reglementeren", zegt Van Amersfoort, die zich al verheugt op de komende jaren. "Deze duels en situaties gaan we tussen Verstappen en Leclerc de komende jaren nog veel vaker meemaken."</p>
<p>Lammers vindt de huidige werkwijze in de Formule 1 achterhaald. "Een baancommissaris moet eerst een rapport opstellen, dat moet officieel ingediend worden, vervolgens moet het behandeld worden en met alle partijen besproken worden. Met de super slomo-camera kun je tegenwoordig een situatie veel nauwkeuriger keer op keer bekijken. Het huidige systeem is verouderd en heeft een update nodig."</p>
