---
layout: post
title: "41-jarige Buffon verlaat PSG,  maar 'Parijs zal altijd thuis blijven'"
date: Wed, 05 Jun 2019 19:33:11 +0200
category: sport
externe_link: "https://nos.nl/l/2287776"
feature_image: "https://nos.nl/data/image/2019/06/05/554844/1008x567.jpg"
---

<p>Doelman Gianluigi Buffon neemt na een seizoen alweer afscheid van Paris Saint-Germain. Volgens de club zou in goed overleg zijn besloten om het aflopende contract van de 41-jarige Italiaan niet te verlengen.</p>
<p>Buffon nam vorig jaar mei na zeventien jaar, negen titels en drie bekers afscheid van Juventus. In de Franse hoofdstad tekende hij voor een seizoen. De 176-voudig international voegde met PSG nog twee prijzen toe aan zijn prijzenkast: de landstitel en de Franse Supercup.</p>
<p>De laatste maanden van het seizoen rouleerde PSG-trainer Thomas Tuchel zijn doelmannen en moest Buffon zijn plek onder de lat delen met Alphonse Aréola. Het is nog niet bekend of Buffon nu een punt achter zijn loopbaan zet.</p>
<h2>'Thuis in Frankrijk'</h2>
<p>"Als mens ben ik in Frankrijk gegroeid. Mijn avontuur buiten Italië is nu voorbij", zegt Buffon op de website van de club. "Parijs zal altijd voor mij een soort thuis zijn."</p>
<p>Buffon is recordinternational van Italië en werd in 2006 wereldkampioen met zijn land. Hij stond met Juventus drie keer in de finale van de Champions League, maar verloor in 2003 van AC Milan, in 2014 van Barcelona en in 2017 van Real Madrid. Dit seizoen werd hij met PSG in de achtste finales uitgeschakeld door Manchester United.</p>
