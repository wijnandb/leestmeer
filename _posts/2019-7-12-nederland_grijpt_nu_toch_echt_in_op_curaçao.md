---
layout: post
title: "Nederland grijpt nu toch echt in op Curaçao"
date: Fri, 12 Jul 2019 04:42:54 +0200
category: politiek
externe_link: "https://nos.nl/l/2293091"
feature_image: "https://nos.nl/data/image/2019/06/12/556408/1008x567.jpg"
---

<p>Nederland grijpt nu toch in op Curaçao. De Rijksministerraad geeft de regering in Willemstad een "formele aanwijzing" om te werken aan een sluitende begroting. Tegelijk hebben Nederland en Curaçao een nieuwe onderlinge regeling gesloten.</p>
<p>Daarin zijn afspraken gemaakt over de directe maatregelen en structurele hervormingen die Curaçao tot stand moet brengen om de economie weer aan te jagen. Ook het belastingstelsel en het begrotingsproces moeten worden aangepakt en Nederland zal daarbij "kennis en capaciteit" ter beschikking stellen.</p>
<p>Premier Rutte benadrukte dat de aanwijzing niets zegt over de regering van Curaçao "De samenwerking met premier Rhuggenaath is buitengewoon en we hebben ook veel vertrouwen in het kabinet dat er zit."</p>
<h2>Derde achtereenvolgende jaar</h2>
<p>Voor het derde opeenvolgende jaar krijgt de regering in Willemstad de overheidsbegroting niet op orde en zijn grote tekorten ontstaan.</p>
<p>Bij de ontmanteling van de Nederlandse Antillen in 2010 heeft Curaçao zich gebonden aan strenge financiële normen in ruil voor schuldenverlichting. Bijna tien jaar na dato moet geconstateerd worden dat er onvoldoende is ingezet op het voorkomen van het maken van schulden en deugdelijk financieel beheer.</p>
<p>Venezuela</p>
<p>In 2012 kreeg Curaçao ook al een aanwijzing. Toen was de gedachte dat overmatige uitgaven en wanbeleid van de regering-Schotte oorzaak waren van de financiële wanorde. Nu wijt de regering in Willemstad de problemen voor een groot gedeelte aan de crisis in Venezuela.</p>
<p>Ooit was Venezuela de grootste leverancier van toeristen aan het eiland, maar de grenzen zijn nu al anderhalf jaar min of meer gesloten. Ook de olie-industrie ligt op z'n gat nu het Venezolaanse staatsoliebedrijf PDVSA geen druppel olie meer mag raffineren vanwege de Amerikaanse sancties tegen dat land.</p>
<p>Noodklok</p>
<p>Beleidsmakers vrezen dat een al te rigide ingrijpen uit Den Haag de nekslag betekent voor de toch al kwakkelende en al drie jaar krimpende economie.</p>
<p>Al in januari 2018 luidde het College financieel toezicht, dat toezicht houdt op de afspraken uit 2010, de noodklok. Maar het verzuimde Den Haag een advies tot ingrijpen te geven. Tot drie keer toe herhaalde zich dat scenario.</p>
<p>Bronnen in Willemstad zeggen dat de huidige situatie daarom mede het gevolg is van de weifelende houding van de toezichthouder en de overtuiging in Den Haag dat in tegenstelling tot 2012 er in ieder geval zaken met Willemstad gedaan kunnen worden.</p>
<p>Convenant</p>
<p>Letterlijk, want premier Rutte kwam in januari van dit jaar met een handelsdelegatie naar Curaçao en sloot een convenant met premier Rhuggenaath. Daarin werden afspraken gemaakt over het aanpakken van het ambtenarenapparaat en financieel beheer, onder regie van Willemstad.</p>
<p>Maar zonder stok achter de deur blijken ook die afspraken geen soelaas te bieden. De verkapte aanwijzing, zoals het convenant in januari werd genoemd, kreeg begin vorige maand een serieus randje, toen de Rijksministerraad liet weten nu toch echt een aanwijzing te geven.</p>
<p>Maar Curaçao wist dat te voorkomen door in Den Haag opnieuw te bepleiten afspraken daarover in een hernieuwd convenant neer te leggen. Rutte gaat akkoord, maar dan wel onder leiding van Nederland.</p>
