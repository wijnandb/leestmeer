---
layout: post
title: "Tv-station zendt constant persoonlijke boodschappen van Kashmiri's uit"
date: Thu, 05 Sep 2019 17:26:33 +0200
category: buitenland
externe_link: "http://feeds.nos.nl/~r/nosnieuwsbuitenland/~3/d3h5A_hKitg/2300475"
feature_image: "https://nos.nl/data/image/2019/09/05/575180/1008x567.jpg"
---

<p>"Ik wil mijn familie laten weten dat ik het goed maak, en ik hoop zij ook."</p>
<p>Deze videoboodschap werd vandaag uitgezonden door Gulistan TV, in een blok met tientallen soortgelijke persoonlijke berichten. Ze worden ingesproken door Kashmiri's die buiten de Indiase deelstaat Jammu en Kashmir wonen en momenteel geen andere middelen hebben om met hun familieleden en geliefden in het gebied te communiceren.</p>
<p>De Indiase regering besloot een maand geleden om de gedeeltelijke autonomie van de deelstaat in te trekken en alle moderne communicatiemiddelen plat te leggen. </p>
<p>De speciale status van de regio, vastgelegd in het grondwetsartikel 370, was na de onafhankelijkheid van India in 1947 een voorwaarde van het voormalige prinsdom om zich bij India aan te sluiten. Intrekking ervan stond al decennialang op de agenda van de hindoe-nationalistische regeringspartij BJP, maar is zeer controversieel. Des te meer omdat het zonder inspraak van lokale politici is besloten.</p>
<h2>Markten en scholen nog dicht</h2>
<p>Duizenden extra troepen zijn naar de regio gestuurd, politici en activisten zijn preventief gearresteerd en er is een samenscholingsverbod ingesteld. Ondertussen roepen separatistische groepen op tot stakingen en protest. Een maand na het besluit zijn de markten en scholen nog altijd dicht, functioneert het openbaar vervoer niet en zijn de straten voornamelijk gevuld met militairen.</p>
<p>En hoewel de vaste lijnen het weer doen, kunnen mensen nog geen gebruik maken van internet of mobiele telefonie. "Daarom riepen we op 5 augustus meteen een speciale hulplijn in het leven", vertelt Ishfaq Gowhar van Gulistan News, dat vanuit een studio in het zuiden van New Delhi 24 uur per dag via de satelliet wordt uitgezonden. Het is een van de weinige stations die nog steeds te zien is in Jammu en Kashmir. "We krijgen sindsdien duizenden berichten per dag, vanuit de hele wereld."</p>
<p>De meeste berichten zijn van Kashmiri's die hun familieleden een teken van leven willen geven en willen laten weten dat ze veilig zijn. Ook wordt er familienieuws gedeeld. De geboorte van baby's, behaalde diploma's, geannuleerde bruiloftsfeesten en sterfgevallen komen voorbij in berichten die telefonisch en via Whatsapp binnenkomen. Tijdens de gewone nieuwsprogramma's zijn de tekstberichten 24 uur per dag in een tekstbalk onderin in beeld te zien. De audio- en videoberichten zijn op vaste tijdstippen te zien, in blokken van een half uur.</p>
<p>"We zetten alleen persoonlijke berichten door", zegt Gowhar. "Als mensen kritische uitspraken doen, bijvoorbeeld over de regering, dan knippen we die eruit."</p>
<p>Ook nu sinds een dag vrijwel alle vaste lijnen weer werken, stromen de berichten onverminderd binnen bij Gulistan TV. "Lang niet iedereen heeft een vast toestel. Sommige mensen kunnen nu misschien wel een bericht doorgeven via de telefoon van hun buurman, maar het blijft lastig. Wij krijgen ook veel vragen over wanneer de mobiele telefoons het weer zullen doen."</p>
<p>Hier is geen officiÃ«le aankondiging over gedaan, maar Gowhar verwacht dat dat nog wel een maand kan duren. "Tot die tijd blijft onze hulplijn actief."</p>
<p>Hoe zit het ook alweer met het conflict in Kashmir? We leggen het uit in deze video:</p><img src="http://feeds.feedburner.com/~r/nosnieuwsbuitenland/~4/d3h5A_hKitg" height="1" width="1" alt=""/>
