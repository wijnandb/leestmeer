---
layout: post
title: "Lammers: 'De Vries niet via voordeur Formule 1 in, misschien is dit zijdeur'"
date: Thu, 12 Sep 2019 06:41:11 +0200
category: sport
externe_link: "https://nos.nl/l/2301338"
feature_image: "https://nos.nl/data/image/2019/09/12/576679/1008x567.jpg"
aantal: 558
unieke: 273
bron: "NOS"
---

<p>Coureur Nyck de Vries rijdt komend seizoen voor het team van Mercedes rond in de Formule E-klasse. De Vries, nu nog uitkomend in de Formule 2 waarin hij fier aan de leiding gaat, had zijn zinnen gezet op een stoeltje in de Formule 1. Een plek in de koningsklasse van de autosport wist hij echter niet te veroveren.</p>
<p>Betekent dit het einde van de Formule 1-aspiraties van De Vries, of is dit juist een slimme zet? Autosport-analist Jan Lammers laat zijn licht schijnen over deze stap in de carrière van de 24-jarige Friese coureur.</p>
<p>Hoe komt Nyck de Vries uit bij de Formule E? "Het werd hem waarschijnlijk duidelijk dat in de Formule 1 alle goede plekken bezet waren. Een contract bij het Formule E-team van Mercedes is voor hem dan een goed alternatief.</p>
<p>Als hij het goed doet in de Formule E, zit er misschien een kans voor hem in als reserverijder bij het Formule 1-team. Daarnaast zal hij wellicht ook veel simulatiewerk moeten verrichten. Dat is allemaal mooi meegenomen."</p>
<p>Was er dan echt geen plek voor hem in de Formule 1? "Niemand twijfelt aan zijn talent. Dus dat hij niet goed genoeg zou zijn, geloof ik niet. Hij zit namelijk op hetzelfde niveau als bijvoorbeeld Lando Norris en George Russell, die dit seizoen in de Formule 1 rijden.</p>
<p>Het heeft vooral te maken met de concurrentie, die diepere zakken heeft en daarom meer geld kan meebrengen."</p>
<p>Is dit een stap voor- of achteruit in zijn carrière? "Het zal voor hem wel even sportief pijn lijden zijn. Maar strategisch gezien is het wel verstandig. Het lukte hem niet om via de voordeur de Formule 1 binnen te komen, misschien is dit een goede zijdeur.</p>
<p>Nu krijgt hij alle tijd om zich verder te ontwikkelen bij een heel goed team en krijgt hij ook netjes betaald. In de Formule 1 had hij zelf geld mee moeten nemen voor een plek in de achterhoede.</p>
<p>Hij heeft er meer aan om races te winnen in de Formule E dan doelloos mee te rijden in de achterhoede van de Formule 1."</p>
<p>Hoe moeten we de Formule E inschatten ten opzichte van de Formule 1? "Het is eigenlijk niet te vergelijken. De Formule E is het logische gevolg van hoe de wereld er vandaag de dag uitziet en de Formule 1 is nou eenmaal de koningsklasse in de autosport.</p>
<p>Je merkt wel dat de Formule E flink aan het groeien is, met grote bedrijven die zich er tegenaan gaan bemoeien en de internationale autosportbond FIA die de klasse heel erg promoot."</p>
<p>Woensdag werd De Vries officieel gepresenteerd met teamgenoot Stoffel Vandoorne, Mercedes-teambaas Toto Wolff sprak daar ook over de ambities van het team: </p>
<p>Wat zijn de kansen van De Vries in de Formule E? "Hij heeft alle kansen om het goed te doen en races te winnen. Mercedes is dan wel nieuw in deze klasse, in de autosport zijn ze niet nieuw. Je weet als coureur gewoon: zit je bij Mercedes, dan zit je goed."</p>
<p>Zien we De Vries ooit nog in een Formule 1-auto? "Dat is heel moeilijk om te zeggen. Omdat er zo weinig stoeltjes in de Formule 1 zijn, is de kans niet zo heel groot.</p>
<p>Maar op deze manier heeft hij zijn kansen wel gemaximaliseerd. Door bij Mercedes te gaan rijden zit hij dicht op het vuur."</p>
