---
layout: post
title: "Tientallen honden in Noorwegen ziek of dood, oorzaak onbekend"
date: Sat, 07 Sep 2019 21:42:04 +0200
category: nieuws
externe_link: "https://nos.nl/l/2300777"
feature_image: "https://nos.nl/data/image/2019/09/07/575730/1008x567.jpg"
---

<p>In Noorwegen zijn de afgelopen dagen zeker twintig kerngezonde honden zonder aanwijsbare oorzaak doodgegaan. De dieren hadden allemaal gemeen dat ze moesten overgeven en bloederige diarree hadden. Binnen 24 uur waren ze overleden. Nog eens tientallen honden zijn ziek met dezelfde symptomen.</p>
<p>Een woordvoerder van de voedsel- en warenautoriteit in Noorwegen zegt tegen de Noorse omroep NRK dat het nog onduidelijk is of er sprake is van een besmetting, of dat het gaat om individuele gevallen van hondensterfte.</p>
<p>Vooral rond Oslo zijn veel honden overleden, maar ook in en rond de steden Bergen en Trondheim en in de noordelijke provincie Nordland zijn honden dood gegaan. Uit voorzorg zijn hondenshows en andere activiteiten in het hele land afgelast.</p>
<h2>Geen vergiftiging</h2>
<p>Het Noorse veterinaire instituut heeft bij vier honden dezelfde bacterie aangetroffen, de Clostridium perfringens en de Providencia alcalifaciens. Of die bacterie ook echt de oorzaak is van de dood van de honden, is nog niet te zeggen. Mogelijk duurt het nog een aantal dagen voor daar meer duidelijk over wordt.</p>
<p>Er zijn geen aanwijzingen dat de honden zijn vergiftigd, en ook lijkt het er niet op dat er iets mis was met het hondenvoer. De dode en zieke honden kregen voer van verschillende merken, zegt het veterinaire instituut.</p>
