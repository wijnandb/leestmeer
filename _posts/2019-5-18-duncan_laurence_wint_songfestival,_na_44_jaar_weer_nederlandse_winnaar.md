---
layout: post
title: "Duncan Laurence wint Songfestival, na 44 jaar weer Nederlandse winnaar"
date: Sun, 19 May 2019 01:01:19 +0200
category: cultuur
externe_link: "https://nos.nl/l/2285337"
feature_image: "https://nos.nl/data/image/2019/05/19/551044/1008x567.jpg"
---

<p>Duncan Laurence heeft in Tel Aviv het Eurovisie Songfestival gewonnen met zijn nummer Arcade. Hij was bij de bookmakers al tijden de torenhoge favoriet. Hij kreeg in de finale 492 punten.</p>
<p>Het moment van de bekendmaking: </p>
<p>"Ik kan het niet geloven. Ik weet niet wat ik moet zeggen", zei hij na afloop tegen de commentatoren Cornald Maas en Jan Smit.</p>
<p>De vorige keer dat Nederland het Songfestival won was in 1975 met Ding-a-dong van Teach-In. De 25-jarige Laurence is de vijfde Nederlandse winnaar. Zijn winst betekent dat Nederland volgend jaar het Songfestival organiseert.</p>
<p>Bekijk het optreden van Duncan Laurence tijdens de finale in Tel Aviv:</p>
<p>Na het geven van de punten van de jury's stond Duncan Laurence op de derde plaats achter Zweden en Noord-Macedonië. Nederland had zes keer de maximale twaalf punten gekregen van de vakjury's. De stemmen van het publiek bezorgden hem uiteindelijk de overwinning.</p>
<p>Als laatste land kreeg Zweden te horen hoeveel punten het van het kreeg, dat waren er veel minder dan Nederland en Zweden zakte weg naar de zesde plaats. Italië en Rusland werden uiteindelijk tweede en derde.</p>
<p>Tijdens het bekendmaken van de publieksstemmen werd de afvaardiging uit IJsland door het publiek uitgefloten en uitgejoeld. Dat gebeurde omdat zij een sjaal in de kleuren van de Palestijnse vlag vasthielden toen ze in beeld waren.</p>
<p>Na het horen van de uitslag zong Duncan Laurence nog een keer zijn winnende lied Arcade, waarna de Nederlandse delegatie op het podium opnieuw uit zijn dak ging.</p>
<p>Voor het bekendmaken van de uitslag werd de finale opgeluisterd met een optreden van Madonna, met ooglap, dat om twee redenen opviel. De zangeres liet twee dansers op het podium lopen met een Israëlische en een Palestijnse vlag op hun rug en haar muzikale optreden was verre van vlekkeloos.</p>
<p>Op sociale media werd de wereldster met de grond gelijkgemaakt. Zo viel er te lezen "Prop die ooglap in haar mond" en "Madonna is nog slechter dan Malta en San Marino bij elkaar".</p>
<h2>Duncan won ook zijn halve finale</h2>
<p>Na de finale werden ook de punten van de halve finales bekendgemaakt. Daaruit bleek dat Duncan Laurence zijn halve finale donderdag ook had gewonnen, voor Noord-Macedonië en Zweden.</p>
<p>In de andere halve finale, twee dagen eerder, was Australië de winnaar. Op plek twee en drie eindigden toen Tsjechië en IJsland.</p>
