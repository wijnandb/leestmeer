---
layout: post
title: "Tientallen invallen in Duitsland na haatberichten"
date: Fri, 07 Jun 2019 22:43:25 +0200
category: nieuws
externe_link: "https://nos.nl/l/2288098"
feature_image: "https://nos.nl/data/image/2018/12/08/517726/1008x567.jpg"
---

<p>Beledigen, laster, dreigementen en aanzetten tot haat via sociale media. Nergens ter wereld wordt dit zo hard aangepakt als in Duitsland. Gisteren waren er door het hele land tientallen invallen bij internetgebruikers die haat- of smaadberichten hebben geplaatst op sociale media.</p>
<p>Het was de derde gecoördineerde politieactie tegen digitaal haatzaaien. Door de strenge wetgeving blokkeren internetbedrijven steeds vaker zelf gebruikers, en dat zorgt voor het oplaaien van de discussie over vrijheid van meningsuiting.</p>
<h2>In strijd met de wet</h2>
<p>De grootste politieactie was in de stad Koblenz, waar invallen werden gedaan in elf woningen. De verdachten beheerden besloten rechts-extremistische Facebookgroepen waarin haatberichten werden geplaatst.</p>
<p>Procureur-generaal van Koblenz Jürgen Brauer: "De personen worden ervan beschuldigd als leden van besloten chatgroepen foto's te hebben geüpload of becommentarieerd die dan wel in tegenspraak lijken te zijn met onze grondwet, een ophitsende inhoud hebben of die openlijk oproepen tot het begaan van misdrijven."</p>
<p>Brauer vertelt dat de berichten gingen over de komst van migranten uit Syrië. "Daaronder stond: die kan je beter vergassen."</p>
<p>Hoogleraar informatierecht aan de UvA, Natali Helberger: "Dat is een hele duidelijke verwijzingen naar de vervolging van de Joden in de tweede Wereldoorlog en fundamenteel in strijd met het Duits recht. Duitsland heeft een hele geschiedenis van commentaren die in strijd zijn met fundamentele rechten. Wij hebben gezien waar het toe kan leiden als je dit soort berichten toelaat."</p>
<h2>Vervolgd</h2>
<p>Volgens Brauer denken mensen dat ze op het internet anoniem zijn. "Wij laten met zulke acties zien dat je op het internet niet anoniem blijft en dat het internet niet wetteloos is, maar dat je ook voor strafbare feiten op het internet vervolgd kunt worden. Haatzaaien verspreidt zich en het publieke debat verruwt. Sociale media worden misbruikt voor onverdraagzaamheid."</p>
<p>De maximumstraf is vijf jaar cel. Duitsland heeft de strengste wet ter wereld voor haatberichten op social media. Techbedrijven riskeren miljoenenboetes als ze deze niet binnen een etmaal verwijderen. </p>
<p>Toch maakt Helberger zich zorgen om dit soort wetten: "Ik maak me wel zorgen over niet alleen de Duitse wet, maar ook vergelijkbare wetten in andere landen. Omdat ik zie dat er te weinig aandacht is voor fundamentele rechten zoals de vrijheid van meningsuiting en privacy."</p>
