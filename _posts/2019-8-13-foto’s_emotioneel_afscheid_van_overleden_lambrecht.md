---
layout: post
title: "Foto’s: Emotioneel afscheid van overleden Lambrecht"
date: Tue, 13 Aug 2019 12:05:00 +0200
categories: 
- sport 
- wielrennen 
externe_link: "https://www.telegraaf.nl/sport/944420619/foto-s-emotioneel-afscheid-van-overleden-lambrecht"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7a67bf72-bdc5-11e9-af88-02d1dbdc35d1.jpg"
---

<p class="intro">Onder grote belangstelling is in België dinsdagochtend afscheid genomen van Bjorg Lambrecht. De Belgische wielrenner, 22 jaar, kwam vorige week maandag tijdens de Ronde van Polen om het leven.</p> <p>„We hebben een groot wielertalent verloren”, verklaarde bondsvoorzitter Tom Van Damme. „Maar vandaag gaan mijn gedachten vooral uit naar de familie en de ouders, die hun zoon verloren hebben. In België hebben we recent verschillende renners verloren. Maar bij Bjorg heeft het noodlot echt toegeslagen. Was hij een meter verder gevallen, dan waren we hier nu niet.”</p><p>Voor de plechtigheid voor de 22-jarige renner van Lotto-Soudal kwamen veel mensen naar de Belgische plaats Knesselare. Buiten bij de kerk was een groot scherm geplaatst waar enkele honderden mensen naar keken. Vijf ploeggenoten en oud-ploegmaat Andre Greipel droegen de kist.</p><p>Lotto-Soudal-ploegmanager Marc Sergeant was aangeslagen. „Als je hier naartoe rijdt, weet je dat je definitief afscheid komt nemen van een 22-jarige talentvolle wielrenner. Bjorg stond nog maar aan het begin van zijn carrière en heeft geen tweede kans gekregen. Bjorg was zeer getalenteerd en beminnelijk. Hij had een guitige lach en had geen tegenstanders. Iedereen was zijn vriend. Dit is een groot verlies. Het zal heel lang duren voor we dit verwerkt hebben. Sowieso blijft Bjorg voor altijd verder bij ons in de ploeg.”</p><p>Sergeant doelde op de sticker die voortaan op alle ploegleiderswagens van Lotto-Soudal zal prijken, met daarop het laatste rugnummer en de bijnaam van Lambrecht: 143 en Matchbox.</p><p>Tijdens de rit over 150 kilometer van Chorzów naar Zabrze kwam Lambrecht hard ten val. De Belg moest eerst gereanimeerd worden voordat hij met een helikopter naar een ziekenhuis kon worden gebracht. Daar overleed hij.</p><p>Later bleek dat hij is overleden aan de gevolgen van een grote scheur in zijn lever. De scheur zorgde voor een inwendige bloeding en als gevolg daarvan kreeg Lambrecht een hartstilstand.</p>
