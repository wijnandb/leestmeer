---
layout: post
title: "Privacyverklaringen van datingsites meestal onvolledig"
date: Tue, 29 Oct 2019 12:01:27 +0100
category: nieuws
externe_link: "https://nos.nl/l/2308146"
feature_image: "https://nos.nl/data/image/2019/10/29/588204/1008x567.jpg"
aantal: 233
unieke: 163
bron: "NOS"
---

<p>Privacyverklaringen van datingsites zijn meestal niet op orde. Dat concludeert de Consumentenbond na het doorspitten van privacyverklaringen van tien datingsites.</p>
<p>Alleen e-Matching heeft volgens de consumentenorganisatie een kloppende en volledige verklaring, waarmee duidelijk wordt gemaakt wat er met de ingevulde gegevens en het klik- en surfgedrag van de gebruiker gebeurt.</p>
<p>De overige sites geven onder meer niet duidelijk aan met welke andere bedrijven gegevens worden gedeeld. De Consumentenbond heeft de websites hier in september op aangesproken.</p>
<h2>Rammelende verklaringen</h2>
<p>Van zes websites (Badoo, Happn, Lexa, Parship, Relatieplanet, Tinder) voldeed de privacyverklaring vorige week nog steeds niet. Drie anderen (50Plusmatch, Paiq, Pepper) hadden de verklaringen wel verbeterd.</p>
<p>Bij de sites met rammelende privacyverklaringen blijft onduidelijk wat er precies wordt verzameld van de gebruikers en met wie de informatie wordt gedeeld.</p>
<p>NOS Stories legt in onderstaande video uit hoe bedrijven consumenten op allerlei manieren online pogen te volgen: </p>
<p>Uit de doorlichting van de Consumentenbond blijkt verder dat de helft van de onderzochte datingsites zonder toestemming zogenoemde volgcookies plaatsen bij gebruikers, zodat die personen ongevraagd bijvoorbeeld meer datingreclames te zien krijgen. Daarmee overtreden de sites de privacywet.</p>
<p>Uit onderzoek van de NOS bleek in maart al dat honderden websites op deze manier privacy schenden. Zij handelen in strijd met de nieuwe Europese privacywet. Datzelfde geldt voor websites die gebruikers dwingen om volgcookies te accepteren. De Autoriteit Persoonsgegevens zei in maart ook deze sites te gaan aanpakken.</p>
