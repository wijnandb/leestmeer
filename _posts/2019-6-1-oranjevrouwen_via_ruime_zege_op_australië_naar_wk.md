---
layout: post
title: "Oranjevrouwen via ruime zege op Australië naar WK"
date: Sat, 01 Jun 2019 20:18:43 +0200
category: sport
externe_link: "https://www.telegraaf.nl/sport/3678480/oranjevrouwen-via-ruime-zege-op-australie-naar-wk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/736ff04a-84b8-11e9-ab50-0255c322e81b.jpg"
---

<p class="intro">De Nederlandse voetbalsters reizen met het nodige vertrouwen naar Frankrijk voor deelname aan het WK. In de enige oefeninterland in de aanloop naar dat toernooi won Oranje met 3-0 van Australië.</p> <p>Shanice van de Sanden (twee keer) en Vivianne Miedema kwamen in Eindhoven tot scoren. Nederland trad aan zonder Anouk Dekker. De centrale verdedigster van Montpellier is voor de eerste WK-wedstrijd op 11 juni in Le Havre tegen Nieuw-Zeeland geschorst. Dominique Bloodworth mocht daardoor in Eindhoven samen met Stefanie van der Gragt warmdraaien in het hart van de defensie.</p><p>Van Es in tranen</p><p>Nederland kwam in de ’uitzwaaiwedstrijd’ moeizaam op gang. Linksback Kika van Es raakte al in de vijfde minuut geblesseerd aan haar onderarm. Ze verliet huilend het veld, keerde nog wel even terug met een verband om haar gekwetste pols, maar moest ze zich in de twaalfde minuut alsnog laten vervangen door Merel van Dongen. Van Es reageerde geëmotioneerd op haar wissel, alsof ze leek te denken dat het WK voor haar geen optie meer zou zijn.</p><p>Australië, de nummer 6 van de wereldranglijst, was in de eerste helft zeker niet de mindere van Oranje, de nummer 8 van de FIFA-ranking. Met het nodige geluk bleef keepster Sari van Veenendaal overeind. Op slag van rust opende Van de Sanden met een kopbal de score. Na de pauze was Nederland duidelijk de betere ploeg. Een fraaie treffer van Miedema, die zich knap vrijspeelde, en een doeltreffend schot van Van de Sanden zorgden voor een uitgelaten stemming in het volle PSV-stadion.</p><p>Record</p><p>In het stadion in Eindhoven waren 30.640 toeschouwers aanwezig. Dat is een record voor een vrouwenvoetbalwedstrijd in Nederland. Nieuw-Zeeland (de eerste WK-tegenstander van Oranje) verraste Engeland zaterdag in de laatste testwedstrijd voor het WK in Brighton (0-1). De Britse vrouwenploeg eindigde bij het WK in 2015 als derde. Op het WK speelt Oranje in de groepsfase ook tegen Kameroen (15 juni in Valenciennes) en Canada (20 juni in Reims).</p>
