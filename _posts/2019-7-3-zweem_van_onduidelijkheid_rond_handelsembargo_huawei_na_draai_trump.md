---
layout: post
title: "Zweem van onduidelijkheid rond handelsembargo Huawei na draai Trump"
date: Wed, 03 Jul 2019 11:07:58 +0200
categories: 
- financieel 
- economie 
externe_link: "https://nos.nl/l/2291751"
feature_image: "https://nos.nl/data/image/2019/07/03/560804/1008x567.jpg"
---

<p>Huawei moet door medewerkers van het Amerikaanse ministerie van Handel nog steeds worden behandeld als een bedrijf dat op de zwarte lijst staat. Dit staat in een interne memo van het ministerie, dat in handen is van persbureau Reuters. Het zorgt voor nog meer verwarring over de stand van zaken.</p>
<p>Dit weekend leek de lucht langzaam te klaren voor het Chinese Huawei. President Trump zei tijdens een persconferentie dat het handelsembargo op het bedrijf deels zou worden opgeheven. In een bericht op Twitter schreef de president vervolgens dat hij "op verzoek van onze hightechbedrijven en president Xi" Huawei zal toestaan om producten te kopen die de nationale veiligheid niet schaden. Dit werd niet verder gespecificeerd.</p>
<p>Volgens Reuters is het onduidelijk of medewerkers van het ministerie extra informatie zullen krijgen naar aanleiding Trumps draai en welke gevolgen dit gaat hebben. Het persbureau schrijft dat het Witte Huis ook kijkt naar de gevolgen van dit nieuwste besluit.</p>
<p>Huawei-oprichter Ren Zhengfei reageerde tegen de Financial Times behoedzaam op het besluit. "President Trumps verklaring is goed nieuws voor Amerikaanse bedrijven. Huawei is ook bereid om producten te blijven kopen, maar we zien weinig impact op wat we nu doen." Eerder sprak Zhengfei de verwachting uit dat het embargo zijn bedrijf tot volgend jaar 30 miljard dollar zou gaan kosten. Later relativeerde hij de impact hiervan.</p>
<h2>De achilleshiel</h2>
<p>Huawei is sterk afhankelijk van Amerikaanse leveranciers. Het gaat dan om twee zaken. Chipproducenten zoals Qualcomm (4G en straks 5G) maar ook makers van mobiele processoren leveren aan het Chinese concern. Zhengfei kijkt naar eigen zeggen naar alternatieven voor deze technologie. Het bedrijf wil vermoedelijk niet langer afhankelijk zijn van de grillen van de VS.</p>
<p>Dit is Huawei's achilleshiel, zegt een analist van Credit Suisse tegen de Financial Times. Voor het leveren van mobielenetwerk-chips bestaat geen goed alternatief, deze markt wordt gedomineerd door Amerikaanse bedrijven en dan met name Qualcomm.</p>
<p>Apple liep hier eerder ook tegenaan. Eigen chips maken, kost veel tijd.</p>
<p>Een ander belangrijk component is de Android-licentie. Zonder afspraken met Google kan Huawei geen grote software-update krijgen en werken op toekomstige telefoons belangrijke diensten zoals Gmail, Google Maps en YouTube niet. Afgelopen maandag zei de Chinese techgigant dat het wacht op duidelijkheid vanuit het ministerie van Handel.</p>
<p>Een woordvoerder van Google in Nederland herhaalt vandaag dat de internetgigant hier ook nog op wacht. Huawei heeft recent beloofd dat zeventien toestellen een update naar Android Q krijgen. Wat er daarna gebeurt, is onduidelijk.</p>
<h2>Software-updates</h2>
<p>Het bedrijf belooft ook dat alle "Huawei-smartphones en tablets die verkocht zijn, en die wereldwijd nog op voorraad zijn" software- en beveiligingsupdates zullen meekrijgen. Maar wat er dan precies onder 'software-updates' wordt verstaan, na het verschijnen van Android Q, is onduidelijk.</p>
<p>Eerder maakte NOS op 3 deze uitlegvideo over 5G en de rol van Huawei:</p>
<p>Vorige week tijdens een rondetafelgesprek met Nederlandse journalisten wilde de ceo van Huawei's consumententak in West-Europa niet garanderen of er over één of twee jaar nog grote software-updates zouden komen. Tegelijkertijd stelde hij dat consumenten zich geen zorgen hoefde te maken, vanwege de "beloftes" van Huawei om ondersteuning te blijven bieden.</p>
<p>Huawei werkt ook al enige tijd aan een alternatief voor Android. Dit zogeheten 'Plan B' omvat een eigen besturingssysteem. Daarnaast wordt er gewerkt aan een eigen appwinkel. Hierover wilde de ceo tijdens het rondetafelgesprek weinig loslaten.</p>
