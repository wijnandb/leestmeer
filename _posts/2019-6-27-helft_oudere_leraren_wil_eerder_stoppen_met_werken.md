---
layout: post
title: "Helft oudere leraren wil eerder stoppen met werken"
date: Thu, 27 Jun 2019 21:51:17 +0200
category: nieuws
externe_link: "https://nos.nl/l/2290986"
feature_image: "https://nos.nl/data/image/2019/04/10/542622/1008x567.jpg"
---

<p>Ruim de helft van alle leraren ouder dan 57 verwacht eerder dan de AOW-gerechtigde leeftijd met pensioen te gaan. Dat zegt de Algemene Onderwijsbond op basis van een onderzoek onder leden die vóór 1962 geboren zijn. Het onderzoek is gedaan in het kader van het lerarentekort.</p>
<p>In het basisonderwijs en voortgezet onderwijs wil 56 procent eerder stoppen met werken. In het mbo is dat 53 procent van de ondervraagden.</p>
<h2>Ouderenregeling</h2>
<p>Voorzitter Liesbeth Verheggen van de Algemene Onderwijsbond is niet verbaasd over de nieuwe cijfers. "Wij krijgen van onze leden terug dat ze gewoon tegen de tijd dat ze met pensioen zouden gaan eigenlijk al opgebrand zijn."</p>
<p>Er zijn mogelijkheden om het werk te verlichten zoals een ouderenregeling, maar het is niet gelukt die op te nemen in de cao. "Op veel scholen ontbreekt een goed personeelsbeleid", zegt Verheggen.</p>
<p>Gevraagd naar de reden waarom docenten eerder willen stoppen, zeggen de meesten dat ze de werkdruk te hoog vinden. Vooral in het basisonderwijs werd dat antwoord, met 62 procent, het vaakst als reden gegeven.</p>
<h2>Generatiepact</h2>
<p>Docent economie en decaan Jos Meijer (63) zit in november veertig jaar in het vak en vindt het wel mooi geweest. "Je wordt ouder en het is mentaal een zwaar vak en voor mij persoonlijk geldt: het mag wel wat minder worden." Het generatiepact zou uitkomst bieden, maar wordt op zijn school niet aangeboden.</p>
<p>Door het lerarentekort kiest het merendeel van de scholen ervoor deze regeling niet aan te bieden, wat Meijer begrijpelijk vindt. Maar hij waarschuwt ook dat zonder regeling leraren het gewoonweg niet volhouden. "Als deze regeling er niet komt, stop ik eerder met werken, voor mijn pensioengerechtigde leeftijd."</p>
<p>Het Minkema College in Woerden biedt het generatiepact wel aan. Docent Jan Paul Kuijper (63) werkt nu nog volledig, maar gaat er volgend jaar gebruik van maken. "Dat betekent dus dat ik vijftig procent ga werken, zeventig procent uitbetaald krijg en mijn pensioen loopt voor honderd procent door."</p>
<h2>Opvolger</h2>
<p>Ongeveer een derde van alle ondervraagden, willen precies op de door de overheid vastgestelde pensioenleeftijd stoppen. Tussen de twee en vier procent van alle ondervraagde docenten overweegt iets langer door te werken.</p>
<p>Bij de enquête werd leraren die deze zomer met pensioen gaan, ook gevraagd of hun school al een opvolger heeft gevonden. Dit bleek bij ongeveer dertig procent van hen het geval. Een derde wist het niet en in een derde van de gevallen was er nog geen vervanging gevonden.</p>
