---
layout: post
title: "Acht keer de grens over op nieuwe randweg Baarle-Nassau"
date: Fri, 06 Sep 2019 16:13:17 +0200
category: nieuws
externe_link: "https://nos.nl/l/2300597"
feature_image: "https://nos.nl/data/image/2019/09/06/575386/1008x567.jpg"
---

<p>Na jaren puzzelen is de randweg tussen de Nederlandse gemeente Baarle-Nassau en het Vlaamse Baarle-Hartog geopend. En dat is niet zomaar een weg: automobilisten rijden daar acht keer de grens tussen Nederland en België over. De werkzaamheden hebben 40 jaar in beslag genomen.</p>
<p>Verslaggever Joris van Poppel laat zien wat de weg bijzonder maakt - en waarom er zo lang over gepraat is:</p>
<p>Er kwam een hoop juridisch gesteggel kijken bij de werkzaamheden. Er moesten namelijk twee aparte procedures worden gevolgd voor de aanleg van de nieuwe weg, op basis van de Nederlandse én Vlaamse regelgeving.</p>
<p>"De weg omvat 180 stukken grond van verschillende mensen, Nederlanders en Belgen, die we allemaal in bezit moesten krijgen", zegt Christophe van der Maat, VVD-gedeputeerde van Noord-Brabant. "En vervolgens moesten we door alle rechtssystemen heen. Heel ingewikkeld, maar ik ben blij dat het is gelukt."</p>
<p>Ook moest een oplossing worden gevonden voor de wisselende snelheidslimieten in Nederland en België. In Nederland is die 80 kilometer per uur, in België 70. Voor de randweg geldt nu - ook op de 800 meter die door België gaan - een limiet van 80 kilometer per uur. </p>
<p>De oude weg leidde tot verkeers- en veiligheidsproblemen in de dorpskern. Zo kwamen er in een s-bocht in het stadscentrum van Baarle-Nassau regelmatig vrachtwagens vast te zitten. Ook hadden inwoners en automobilisten veel last van lange files.</p>
<p>"Het werd steeds erger. Iedereen was het beu", vertelt Frans de Bont, burgemeester van het Vlaamse Baarle-Hertog. De nieuwe randweg, van 5,5 kilometer lang, moet het centrum van Baarle-Nassau en Baarle-Hertog ontlasten.</p>
<p>In oktober 2018 werd het eerste deel van de nieuwe randweg, rondom de Nederlandse gemeente, al geopend. Nu is het resterende deel van de weg ook open. De randweg is essentieel voor het verkeer. Samen vormen beide Baarles het knooppunt tussen Tilburg, Breda en het Belgische Turnhout.</p>
