---
layout: post
title: "Van Veenendaal: 'Het voelt alsof we het thuisland zijn op dit WK'"
date: Mon, 17 Jun 2019 15:07:39 +0200
categories: 
- sport 
- voetbal 
externe_link: "https://nos.nl/l/2289424"
feature_image: "https://nos.nl/data/image/2019/05/24/552334/1008x567.jpg"
---

<p>Een beetje op bed liggen en het centrum van Reims ontdekken: met zes punten uit twee duels en een ticket voor de achtste finales op zak genieten de Nederlandse voetbalvrouwen van een welverdiende rustdag.</p>
<p>Geen wedstrijd, geen training, geen verplichtingen. Donderdag pas staat de laatste groepswedstrijd tegen Canada op de rol. Voor veel speelsters komt zo'n vrije dag op het wereldkampioenschap in Frankrijk als geroepen.</p>
<p>"Fijn dat de spanning eraf kan. Je bent al een poos met elkaar onderweg, dus dan is het lekker om even je eigen ding te doen", vertelt Sari van Veenendaal.</p>
<p>Voor de keepster van Oranje is het ook een goed moment om de balans op te maken en een blik te werpen op de concurrentie. Zo valt op - of juist niet - dat Frankrijk en de Verenigde Staten dit toernooi een ijzersterke indruk maken.</p>
<p>"Met name van Frankrijk als thuisland hadden we dit al ingeschat", aldus Van Veenendaal, die weet hoe het voelt om voor eigen publiek te schitteren op een groot toernooi. In 2017 pakte ze met Oranje in eigen land de Europese titel.</p>
<p>Maar die steun voelt ze ook in Frankrijk. In Valenciennes, waar Nederland zaterdag met 3-1 won van Kameroen, kleurde zowel de stad als het stadion volledig oranje. "Soms voelt het nog steeds alsof we een thuisland zijn. Dat is een groot compliment naar onze fans."</p>
<p>Ondanks de perfecte score klinkt er nog regelmatig kritiek op het spel van de vrouwen, niet in de laatste plaats vanuit het Oranjekamp zelf. Van Veenendaal begrijpt de kritiek, maar benadrukt dat met zes punten uit twee duels de start van de WK-campagne wel perfect is.</p>
<p>"Het straalt ook uit dat we willen laten zien hoe hard we werken. We willen het beste op de mat leggen. Het belangrijkste voor ons komt er nog aan, maar we mogen ook trots zijn op onze zes punten."</p>
