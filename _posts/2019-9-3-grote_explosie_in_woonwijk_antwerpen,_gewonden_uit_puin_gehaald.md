---
layout: post
title: "Grote explosie in woonwijk Antwerpen, gewonden uit puin gehaald"
date: Tue, 03 Sep 2019 13:33:00 +0200
category: nieuws
externe_link: "https://nos.nl/l/2300164"
feature_image: "https://nos.nl/data/image/2019/09/03/574661/1008x567.jpg"
---

<p>In een woonwijk in Antwerpen is een zware explosie geweest. Drie woningen zijn volledig verwoest en veel andere panden in de omgeving zijn beschadigd. Er zijn twee mensen uit het puin gehaald. Met een derde die ook bedolven is, zijn de hulpdiensten nog bezig. Het is nog niet bekend hoe ze er precies aan toe zijn.</p>
<p>De hulpdiensten zoeken nog naar één vermiste persoon. Het is niet duidelijk of die onder het puin ligt of niet in een van de woningen was.</p>
<p>De explosie was vanmiddag om 12.20 uur in het Antwerpse district Wilrijk. Op beelden is een flinke ravage te zien. Ramen en deuren zijn weggeblazen en garagedeuren en rolluiken zijn beschadigd. Omwonenden worden opgevangen in een buurtcentrum.</p>
<p>Over de oorzaak van de explosie is officieel nog niets bekendgemaakt. Volgens de VRT was op het moment van de ontploffing een waterzuiveringsbedrijf bezig met werkzaamheden in de straat. Ook werd aan straten gewerkt. Het gasbedrijf zegt niet actief te zijn geweest in de buurt.</p>
<p>Burgemeester Bart de Wever van Antwerpen spreekt op Twitter over een gasexplosie. Ook andere buurtbewoners zeggen tegen Belgische media dat ze gas hebben geroken.</p>
<p>In de buurt van de plek van de explosie ligt een school. De leerlingen zijn overgebracht naar een ander gebouw. Van de school zelf zijn een paar ruiten gesneuveld.</p>
