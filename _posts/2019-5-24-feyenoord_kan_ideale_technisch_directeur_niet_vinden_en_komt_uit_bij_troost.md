---
layout: post
title: "Feyenoord kan ideale technisch directeur niet vinden en komt uit bij Troost"
date: Fri, 24 May 2019 07:18:39 +0200
category: sport
externe_link: "https://nos.nl/l/2286064"
feature_image: "https://nos.nl/data/image/2019/05/24/552152/1008x567.jpg"
---

<p>Bij de zoektocht naar een nieuwe technisch directeur is Feyenoord uitgekomen bij iemand uit eigen gelederen: Sjaak Troost stopt als commissaris en wordt in ieder geval tot de winterstop van komend seizoen de opvolger van de vertrekkende Martin van Geel.</p>
<p>Eind maart kondigde Van Geel zijn vertrek aan in Rotterdam. Sindsdien is Feyenoord op zoek naar een opvolger, maar de ene na de andere kandidaat liet weten geen interesse te hebben.</p>
<p>Met de aanstelling van Troost als interim heeft de club, die een tamelijk kleurloos seizoen achter de rug heeft, zich extra tijd verschaft om alsnog een geschikte technisch directeur voor de langere termijn te vinden.</p>
<h2>Ras-Feyenoorder</h2>
<p>"Eerlijk is eerlijk: we hebben de markt goed ge√Ønventariseerd, maar de ideale man is momenteel niet voorhanden", erkent de algemeen directeur Jan de Jong, die blij is dat de club een tijdelijk beroep kan doen op "een ras-Feyenoorder".</p>
<p>De 59-jarige Troost, die tussen 1977 en 1992 liefst 329 competitiewedstrijden voor Feyenoord speelde en vier interlands op zijn naam heeft staan, is de komende periode verantwoordelijk voor de in- en uitgaande transfers.</p>
<p>Hij erkent dat de situatie niet uit luxe is geboren. "We zijn er niet in geslaagd een gepaste opvolger voor Van Geel te vinden", vertelt Troost. "Maar we dachten binnen de club: we moeten nu iets doen."</p>
<h2>Bijval</h2>
<p>De oud-speler zal er niet helemaal alleen voor staan. Hij krijgt technische bijval van hoofd jeugdopleidingen Stanley Brard en clubicoon en huidig trainer van Feyenoord onder 19 Dirk Kuijt. "We hebben dezelfde visie die gericht is op de doorstroming van talenten."</p>
<p>Over het gebrek aan een netwerk als technisch directeur zegt Troost: "Als we met elkaar zitten, hebben we een meganetwerk. En zaakwaarnemers zullen vanzelf op me afkomen."</p>
<p>Ook Jaap Stam, vanaf komend seizoen hoofdtrainer in De Kuip, zal nauw betrokken worden bij het uit te voeren technische beleid.</p>
<h2>Tijdelijk uit rvc</h2>
<p>Troost zal vanwege zijn nieuwe functie tijdelijk terugtreden uit de raad van commissarissen, het controlerend orgaan van de club waarin hij sinds januari 2018 zitting heeft.</p>
