---
layout: post
title: "Boze Feyenoordsupporters wachten spelersbus op"
date: Sun, 27 Oct 2019 20:59:34 +0100
categories: 
- sport 
- voetbal 
externe_link: "https://nos.nl/l/2307956"
feature_image: "https://nos.nl/data/image/2019/10/27/587952/1008x567.jpg"
aantal: 234
unieke: 166
bron: "NOS"
---

<p>Enkele honderden Feyenoordsupporters hebben op het trainingscomplex van de club de spelersbus opgewacht na de nederlaag tegen Ajax. Er werd geroepen om het vertrek van coach Jaap Stam.</p>
<p>De club staat na elf wedstrijden op de twaalfde plek en verloor vanmiddag in Amsterdam met 4-0 van rivaal Ajax. Onder luid gezang reed de bus het complex binnen. Er werden teksten geroepen als "schaam je kapot" en "werken voor je geld".</p>
<p>De supporters liepen op de weg waardoor de bus niet meteen verder kon rijden:</p>
<p>De politie was volop aanwezig en de ME vormde een cordon voor de bus. Supporters gooiden met vuurwerk en bier. Ook zijn enkele rookbommen afgegaan.</p>
<p>De regionale omroep Rijnmond meldt dat enkele spelers kort met de supporters hebben gesproken. Aanvaller Steven Berghuis zei volgens de omroep: "Ik ben voor jullie gebleven. Leroy Fer is uit Engeland gekomen, net alsof wij expres verliezen."</p>
<p>De spelers zijn inmiddels naar huis en de politie laat weten dat er geen arrestaties zijn verricht.</p>
<h2>Bestorming Maasgebouw</h2>
<p>In 2011 bestormden boze Feyenoordfans het Maasgebouw bij de Kuip, waar het bestuur van de club zit. De harde kern eiste toen dat toenmalig directeur Eric Gudde zou aftreden en de situatie liep snel uit de hand.</p>
<p>De politie ging er met getrokken pistolen op af en uiteindelijk maakte de ME een einde aan de rellen. Een relschopper kreeg een celstraf opgelegd, twee anderen werden veroordeeld tot een taakstraf.</p>
