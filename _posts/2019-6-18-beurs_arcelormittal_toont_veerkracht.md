---
layout: post
title: "Beurs: ArcelorMittal toont veerkracht"
date: Tue, 18 Jun 2019 16:11:00 +0200
categories: 
- financieel 
- koersen 
externe_link: "https://www.telegraaf.nl/financieel/10270079/beurs-arcelor-mittal-toont-veerkracht"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0708a0b4-91d3-11e9-9158-0217670beecd.jpg"
---

<p class="intro">Een toch al mooie dag op de beurzen werd nog mooier dankzij Donald Trump. De aankondiging dat de Amerikaanse president een ’uitgebreid onderhoud’ zal hebben met zijn Chinese evenknie Xi Jinping deed handelaren zichtbaar goed. En dat terwijl de stemming toch al opperbest was na zalvende woorden van ECB-baas Draghi.</p> <p>Met nog anderhalf uur handelen te gaan staat de AEX-index op 560 punten, een plus van 1,4% ten opzichte van maandagmiddag. De Midkap-index wint 1,2% en klimt zo naar 776,6 punten. Elders in Europa kleuren de beurzen nog groener: 1,8% erbij voor de DAX in Frankfurt, en 2,2% voor de Franse CAC-40. De Londense FTSE100 plust 1,3%. Ook de Amerikaanse beurzen zijn in de plus geopend.</p><p>En dat komt allemaal door het nieuws dat Trump en Xi tijdens de aanstaande G20-top uitgebreid met elkaar gaan spreken. Mogelijk komt er dan weer beweging in de Amerikaans-Chinese handelsimpasse. Staalbedrijf ArcelorMittal, dat gebaat is bij goede handelsbetrekkingen, steeg prompt naar een winst van 6,1%.</p><p>Sentiment</p><p>Toen Trump zijn ontmoeting met Xi aankondigde, was de stemming op de beurzen toch al opperbest. En dat kwam weer door woorden van Mario Draghi. De president van de Europese Centrale Bank hintte vanochtend op extra stimuleringsmaatregelen als de economische verwachtingen niet verbeteren. Die uitspraak is belangrijk, zegt handelaar Frank Bonsee (ABN Amro). „De centrale banken bepalen al vijf jaar het sentiment op de beurs, niet de bedrijfscijfers.”</p><p>Luc Aben, hoofdeconoom bij Van Lanschot Kempen, ziet hetzelfde gebeuren: „De cijfers over de Europese economie maken niet vrolijk, maar voorlopig wint de blijdschap over nieuwe ECB-maatregelen het van de zorgen daarover. De vraag is wanneer het andersom zal zijn, als dat ooit gebeurt.”</p><p>Woensdagavond is de Amerikaanse centrale bank aan zet. Vermoedelijk laat de Fed de rente ongemoeid, maar hint ze wel op een aanstaande verlaging.</p><p>Roadshows</p><p>Met het „voorzichtige gemoed” van beleggers in het achterhoofd, is de mooie plus die de AEX vandaag noteert best opvallend, stelt Aben. Naast Arcelor helpen zwaargewichten als ING (+2,5%) en Shell (+1,3%) helpen de hoofdgraadmeter vooruit. Uitzender Randstad springt ook uit de band met een winst van 2,9%, Galapagos krijgt er 4,1% bij.</p><p>Toch doen andere belangrijke fondsen, zoals Unilever (+0,7%), het rustig aan. Bonsee: „De meeste fondsmanagers letten even wat minder op de beurs. Ze zitten deze dagen vooral bij roadshows en andere investeerdersbijeenkomsten. Daardoor, en omdat er nog niet veel cijfers te verwerken zijn, is de animo wat lager.”</p><p>Aandeelhouders van midkapper Intertrust zijn blij met een overname die de financieel dienstverlener doet, en de verhoogde doelstellingen die daarbij horen. Het fonds wint 3,9%.</p><p>Rente</p><p>De woorden van Mario Draghi jagen de rentes op staatsobligaties omlaag, en dat is voor verzekeraars dan weer slecht nieuws. NN kachelt 1,1% achteruit, branchegenoot ASR verliest 0,5%. AMG stond de hele dag op verlies, maar profiteert ook van het plotselinge handelsoptimisme: +1,1%.</p><p>De toeleverancier aan de chipsector Besi zakt 3,3%, ondanks een positief analistenrapport van ING. Technologiebedrijf TKH daalt 0,6%, hoewel Degroof Petercam het koersdoel naar €61 verhoogde onder handhaving van het koopadvies. Smallcap B&amp;S Group klimt 5,1%, nadat het groothandelsbedrijf zich tijdens een investeerdersdag positief uitliet over de toekomst. Softwarebedrijf TIE Kinetix leverde op de lokale markt 2% in, ondanks het binnenhalen van een deal met een printerfabrikant.</p><p>Volg de beurs op de voet met de DFT Koersen-app. Download hier voor iPhone of voor Android</p>
