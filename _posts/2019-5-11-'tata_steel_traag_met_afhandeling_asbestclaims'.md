---
layout: post
title: "'Tata Steel traag met afhandeling asbestclaims'"
date: Sat, 11 May 2019 03:37:56 +0200
categories: 
- financieel 
- economie 
externe_link: "https://nos.nl/l/2284061"
feature_image: "https://nos.nl/data/image/2019/05/11/549075/1008x567.jpg"
---

<p>Staalbedrijf Tata Steel in IJmuiden doet te lang over het afhandelen van claims van asbestslachtoffers. Dat stelt het Instituut Asbestslachtoffers (IAS) in interne stukken die de Volkskrant heeft ingezien.</p>
<p>De stichting bemiddelt met (oud-)werkgevers of verzekeraars over een eventuele schadevergoeding voor mensen die ziek zijn geworden door blootstelling aan de kankerverwekkende stof. De afgelopen tien jaar hebben tientallen oud-werknemers met asbestklachten zich bij het staalbedrijf gemeld.</p>
<p>De krant schrijft dat Tata Steel er gemiddeld 308 werkdagen over doet om te reageren op mogelijke aansprakelijkheid. Het gemiddelde bij andere bedrijven is 173 werkdagen. "Dit kan dus véél beter", schrijft IAS-voorzitter Warning volgens de krant in een intern stuk van begin dit jaar. Hij kondigt daarin ook aan dat hij Tata op de vertraging zal aanspreken.</p>
<h2>Klopt niets van</h2>
<p>In een reactie noemt Tata Steel het beeld dat in het artikel wordt geschetst volstrekt onjuist. "Tata Steel neemt bij asbestclaims zijn verantwoordelijkheid. Indien relevante blootstelling ook maar enigszins aannemelijk is, erkent Tata Steel altijd aansprakelijkheid en keert altijd een vergoeding uit en wel zo snel mogelijk."</p>
<p>Toch wil het staalbedrijf geen collectieve schaderegeling treffen, schrijft de Volkskrant, en als het bedrijf de aansprakelijkheid in een geval verwerpt, is de rol van het bemiddelingsinstituut uitgespeeld. Voor de slachtoffers blijft dan alleen de stap naar de rechter over.</p>
<p>Sommige werknemers van Tata Steel gingen zo ver. Zo leidde de rechtszaak van oud-werknemer Siem Strootman tot een procedure van 10 jaar, waarbij na zijn dood zijn nabestaanden uiteindelijk in 2015 een schadevergoeding kregen. Er zou nu een vergelijkbare zaak spelen, waarin Tata ook de aansprakelijkheid heeft afgewezen.</p>
<p>Tata erkent wel dat het bedrijf in die langdurige rechtszaken te weinig oog heeft gehad voor de gevoelens van de slachtoffers en zegt daar lering uit te trekken.</p>
