---
layout: post
title: "Lustrumprogramma herdenking WO II bekend, geen namen bevestigd"
date: Mon, 03 Jun 2019 13:36:07 +0200
category: nieuws
externe_link: "https://nos.nl/l/2287440"
feature_image: "https://nos.nl/data/image/2019/06/03/554379/1008x567.jpg"
---

<p>Het Nationaal Comité 4 en 5 mei heeft het lustrumprogramma voor de herdenking van het einde van de Tweede Wereldoorlog bekendgemaakt. Dit jaar en in 2020 wordt met verschillende landelijke evenementen uitgebreid stilgestaan bij het einde van de oorlog.</p>
<p>Gerdi Verbeet, voorzitter van het Nationaal Comité 4 en 5 mei, maakte het programma op een persconferentie bekend in het bijzijn van staatssecretaris Paul Blokhuis, coördinerend bewindspersoon. Ook commissarissen van de koning Han Polman (Zeeland) en Jaap Smit (Zuid-Holland) waren aanwezig.</p>
<p>Het comité kan niet bevestigen welke staatshoofden en regeringsleiders bij de herdenkingen aanwezig zijn. Sinds eind vorig jaar werd gespeculeerd over een bezoek van Trump aan Nederland tijdens de herdenking. Zijn komst is nog niet zeker. Wel werd duidelijk dat de Russische president Poetin niet is uitgenodigd.</p>
<p>De Amerikaanse ambassadeur in Nederland Pete Hoekstra bevestigde onlangs dat Trump een uitnodiging van koning Willem-Alexander heeft ontvangen. De Amerikaanse president is uitgenodigd voor de herdenking van de Slag om de Schelde op 31 augustus in Terneuzen.</p>
<p>Trump zou naar Nederland willen komen vanwege een Amerikaanse vlag, die de geallieerden op D-day voerden bij de landing op Utah Beach in Normandië.</p>
<p>De Nederlandse eigenaar van de vlag, die hem in 2016 op een veiling kocht voor bijna een half miljoen euro, wilde deze schenken aan de VS. Als voorwaarden stelde hij dat de vlag in een museum voor iedereen te zien moet zijn en dat de Amerikaanse president hem persoonlijk moet ophalen in Nederland.</p>
