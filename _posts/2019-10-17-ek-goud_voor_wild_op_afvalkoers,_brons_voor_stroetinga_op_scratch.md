---
layout: post
title: "EK-goud voor Wild op afvalkoers, brons voor Stroetinga op scratch"
date: Thu, 17 Oct 2019 20:06:41 +0200
categories: 
- sport 
- wielrennen 
externe_link: "https://nos.nl/l/2306582"
feature_image: "https://nos.nl/data/image/2019/10/17/585625/1008x567.jpg"
aantal: 215
unieke: 148
bron: "NOS"
---

<p>Kirsten Wild heeft in Apeldoorn de Europese titel op de afvalkoers in de wacht gesleept en daarmee haar zevende EK-goud veroverd.</p>
<p>De 37-jarige Wild werd woensdag zevende op de scratch; ze moest haar titel afstaan aan Emily Nelson. Donderdag nam ze revanche door de Britse in de laatste sprint naar het zilver te verwijzen.</p>
<p>In de slotfase van de wedstrijd, waarin na elke tussensprint degene die als laatste over de meet komt afvalt, kroop Wild door het oog van de naald. Ze wist de Italiaanse Maria Confalonieri slechts enkele millimeters achter zich te houden.</p>
<p>Nadat ook Nikol Plosaj uit Polen was afgevallen, bleef Wild Nelson overtuigend voor.</p>
<p>Wim Stroetinga pakte net als in 2016 op de EK baanwielrennen brons op het onderdeel scratch. Hij moest na 60 rondjes de Griek Christos Volikakis voor zich dulden in de sprint. Het goud was voor de eerder ontsnapte Spanjaard Sebastian Mora Vedri.</p>
<p>De 34-jarige Stroetinga, die in 2007 al WK-zilver pakte op dit niet-olympische onderdeel en in 2008 opnieuw naast WK-goud greep, reed een bekeken race. Hij raakte bij ontsnappingen niet in paniek, knapte niet al het werk zelf op en was prima gepositioneerd bij de eindsprint.</p>
<p>Mora Vedri demarreerde op 6 ronden van het einde en sloeg door de aarzeling van de anderen snel een beslissend gat.</p>
