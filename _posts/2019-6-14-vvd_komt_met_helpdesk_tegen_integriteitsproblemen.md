---
layout: post
title: "VVD komt met helpdesk tegen integriteitsproblemen"
date: Fri, 14 Jun 2019 08:51:14 +0200
category: politiek
externe_link: "https://nos.nl/l/2288987"
feature_image: "https://nos.nl/data/image/2019/06/14/556678/1008x567.jpg"
---

<p>De VVD heeft een telefonische helpdesk opgericht voor partijleden die willen overleggen over gevoelige ethische kwesties. Partijvoorzitter Christianne van der Wal wil dat het aantal problemen rond integriteit van VVD'ers afneemt en de lijn is bedoeld dilemma's te kunnen voorleggen. "Je kunt bellen of overleggen om te spiegelen en te sparren", zei Van der Wal in het programma Spraakmakers op NPO Radio 1.</p>
<p>In de helpdesk zitten drie VVD-burgemeesters, een gedeputeerde en enkele afgevaardigden van VVD-afdelingen. De voorzitter is burgemeester Potters van De Bilt. Volgens hem moet de commissie laagdrempelig te benaderen.</p>
<h2>Negatief in het nieuws</h2>
<p>De VVD kwam de laatste jaren veelvuldig negatief in het nieuws door integriteitskwesties rond partijleden. Enkele voorbeelden: in 2013 werd de Noord-Hollandse gedeputeerde Ton Hooijmaijers veroordeeld voor corruptie. Kamerlid Mark Verheijen kwam twee jaar later in opspraak vanwege dubieuze declaraties, later bleek overigens dat hij de gedragsregels niet had overtreden, maar toen was hij al weg als Kamerlid.</p>
<p>Ook trad partijvoorzitter Henry Keizer af na een integriteitsschandaal rond de overname van een uitvaartbedrijf en werd oud-wethouder en oud-Kamerlid Jos van Rey veroordeeld voor witwassen, omkoping en ambtelijke corruptie. Het meest recente geval: senator Anne-Wil Duthler werd uit de fractie gezet na artikelen in Quote over belangenverstrengeling.</p>
<h2>Geen kwesties meer</h2>
<p>Van der Wal beschouwt integriteit als een van haar belangrijkste thema's. "We willen die lijstjes natuurlijk niet aanvoeren en we willen Ã¼berhaupt geen kwesties hebben." Op de vraag of het klopt dat VVD'ers het niet zo nauw nemen met de regels, antwoordde de partijvoorzitter op NPO Radio 1 "dat er misschien wel een relatie zal liggen tussen liberalen en minder strikte mensen, maar dat het erom gaat dat we een moreel kompas hebben."</p>
<p>Volgens haar ontwikkel je zo'n moreel kompas alleen en scherp je het aan door continu het gesprek met elkaar te voeren en door elkaar aan te spreken.</p>
<p>De commissie komt op vragen niet met een hard ja of nee, maar zal een adviserende rol spelen.</p>
