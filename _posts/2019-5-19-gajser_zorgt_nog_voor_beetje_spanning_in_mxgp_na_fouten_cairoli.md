---
layout: post
title: "Gajser zorgt nog voor beetje spanning in MXGP na fouten Cairoli"
date: Sun, 19 May 2019 16:08:20 +0200
category: sport
externe_link: "https://nos.nl/l/2285408"
feature_image: "https://nos.nl/data/image/2019/05/19/551168/1008x567.jpg"
---

<p>Tim Gajser is bij afwezigheid van Jeffrey Herlings de enige motocrosser die Antonio Cairoli enigszins kan bedreigen in de MXGP. De Sloveen won bij de Grand Prix van Portugal beide manches.</p>
<p>Cairoli, die ruim aan kop gaat in het WK-klassement, was in beide manches op weg naar zijn achtste zege van het seizoen, maar twee keer kwam de Italiaan een bocht niet goed door, werd hij gepasseerd door Gajser en moest hij genoegen nemen met de tweede plaats.</p>
<p>Voor Gajser waren het de vierde en vijfde zege van het seizoen. Daarmee loopt hij 6 punten in op Cairoli, die nog een ruime voorsprong van 34 punten heeft.</p>
<h2>Rentree Herlings aanstaande</h2>
<p>Vorig jaar werd Herlings wereldkampioen voor Cairoli, maar de Nederlander heeft de eerste zes GP's van dit seizoen moeten missen vanwege een verbrijzelde voet. Hij zit inmiddels weer op de motor.</p>
<p>Het is niet bekend wanneer Herlings zijn rentree maakt. Hij had gehoopt er in Portugal bij te zijn, maar dat kwam toch nog te vroeg. Volgende week is de MXGP van Frankrijk en op 9 juni staat de wedstrijd in Rusland op het programma.</p>
