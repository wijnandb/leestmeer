---
layout: post
title: "Celstraffen voor fraude, oplichting en witwassen met beleggingsfondsen"
date: Fri, 28 Jun 2019 17:49:36 +0200
categories: 
- financieel 
- economie 
externe_link: "https://nos.nl/l/2291103"
feature_image: "https://nos.nl/data/image/2019/06/25/559124/1008x567.jpg"
---

<p>Beleggers in de fondsen Nieuwe Hollandsche Wind en Noordenwind dachten dat ze investeerden in windparken en vastgoedprojecten, maar niets bleek minder waar. Vandaag zijn zeven personen achter de fondsen veroordeeld voor fraude, oplichting en witwassen met jarenlange celstraffen als gevolg.</p>
<p>Volgens de rechtbank in Amsterdam hadden de verdachten geen enkele intentie om het geld te besteden op de afgesproken manier. Zij handelden puur uit eigen belang, "met dollartekens in de ogen", zonder ook maar rekening te houden met hun slachtoffers.</p>
<p>Bijna driehonderd beleggers zijn opgelicht door de fondsen. Ze werden gelokt met gegarandeerde en hoge rendementen tot wel 9,2 procent. Het grootste gedeelte van de 8,7 miljoen euro aan inleg werd door de oplichters in eigen zak gestoken, vrijwel direct nadat het geld was binnengekomen.</p>
<h2>Huizen en auto's</h2>
<p>Het fonds Noordenwind zou investeren in Nederlandse vastgoedprojecten, maar van dat geld werden onder andere panden in Portugal en de Filipijnen gekocht. Ook werden er een Audi en Volkswagen van gekocht.</p>
<p>Hollandsche Wind, het andere fonds, zou investeren in Nederlandse windparken, maar van dat geld is uiteindelijk niets belegd. De naam Hollandsche Wind was gekozen omdat Eneco onder de naam Hollandse Wind obligaties verkocht. Er was niet eens een plan om het geld uit te geven. Toch stond in de glossy brochure: "Veilig, groen en duurzaam beleggen met een vast rendement van 7,1 procent''.</p>
<p>Dat de verdachten precies wisten waar ze mee bezig, blijkt uit hun WhatsApp-gesprekken. Zo werd er gesproken over het binnenhalen van geld waarop een veroordeelde antwoordde: "Mensen uitbuiten lekkerste wat er is." De ander stemde in met "Gaan we doen".</p>
<p>Een schadeclaim werd door de rechter afgewezen, dus moeten de gedupeerden nu via de civiele rechter proberen hun geld terug te krijgen.</p>
