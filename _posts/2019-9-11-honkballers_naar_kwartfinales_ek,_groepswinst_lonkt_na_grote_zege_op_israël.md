---
layout: post
title: "Honkballers naar kwartfinales EK, groepswinst lonkt na grote zege op Israël"
date: Wed, 11 Sep 2019 18:03:21 +0200
category: sport
externe_link: "https://nos.nl/l/2301289"
feature_image: "https://nos.nl/data/image/2019/09/11/576605/1008x567.jpg"
aantal: 180
unieke: 135
bron: NOS
---

<p>De Nederlandse honkballers hebben zich probleemloos geplaatst voor de kwartfinales op het EK. Door een grote zege op Israël (13-4) gaat de ploeg van bondscoach Evert-Jan 't Hoen vermoedelijk ook als groepswinnaar door.</p>
<p>Israël maakte in de gelijkmakende beurt van de eerste inning twee punten, maar kwam er na die snelle voorsprong van 2-0 niet meer aan te pas. In de vijfde (vier punten) en de zevende inning (zes) werd het gat geslagen met de ploeg die tot vandaag nog alle wedstrijden had gewonnen.</p>
<p>Nederland wint de poule als er tijdens het restant van de wedstrijd tegen Groot-Brittannië geen gekke dingen meer gebeuren. Na acht innings leidt de regerend Europees kampioen met 10-2, vanaf 18.30 uur wordt het duel hervat. Dat werd zaterdag vanwege invallende duisternis afgebroken.</p>
<h2>Olympische Spelen</h2>
<p>Kwartfinalist Nederland is nu ook nog een overwinning verwijderd van het olympisch kwalificatietoernooi (OKT), dat van 18 tot en met 22 september in Italië wordt gehouden. De beste vijf ploegen van het EK spelen daar samen met het beste land van Afrika om een ticket voor de Olympische Spelen in Tokio.</p>
