---
layout: post
title: "In het mekka van Amerikaanse autoracerij wint Fransman Pagenaud de Indy 500"
date: Sun, 26 May 2019 22:39:11 +0200
category: sport
externe_link: "https://nos.nl/l/2286435"
feature_image: "https://nos.nl/data/image/2019/05/27/552803/1008x567.jpg"
---

<p>Simon Pagenaud heeft de 103de editie van de Indy 500 gewonnen. De Fransman van Penske Racing hield op Indianapolis Motor Speedway, het mekka van de autoracerij in de Verenigde Staten, de Amerikaan Alexander Rossi en de Japanner Takuma Sato na een spannend slot net achter zich.</p>
<p>De race over tweehonderd ronden (achthonderd keer links met zo'n 380 kilometer per uur) ontbrandde in de laatste vijftig ronden. Rossi had eerder aangedrongen bij leider Pagenaud, maar viel na een mislukte tankbeurt terug naar de vijfde plaats.</p>
<h2>Woedend het gas intrappen</h2>
<p>De woede daarover leek de Amerikaan, in 2016 als rookie winnaar van de Indy 500, te motiveren het gas dieper in te trappen. Rossi nam in ronde 177 de kop, waarna de safetycar op de baan kwam.</p>
<p>Na de herstart was het nog dertien rondjes stuivertje wisselen, waarbij de Fransman het laatste woord had. Pagenaud, van pole gestart, won in 2016 het klassement van de Indycar Series. "Hier heb ik mijn hele leven van gedroomd", zei de Fransman bij de huldiging.</p>
