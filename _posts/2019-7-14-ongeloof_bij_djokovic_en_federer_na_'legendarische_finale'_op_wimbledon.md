---
layout: post
title: "Ongeloof bij Djokovic en Federer na 'legendarische finale' op Wimbledon"
date: Sun, 14 Jul 2019 22:11:31 +0200
category: sport
externe_link: "https://nos.nl/l/2293518"
feature_image: "https://nos.nl/data/image/2019/07/14/563553/1008x567.jpg"
---

<p>"Een legendarische finale. Ik heb er bijna geen woorden voor na bijna vijf uur tennis. Echt een geweldige wedstrijd." Oud-tennisser John van Lottum moet even bijkomen na de zinderende Wimbledon-finale tussen Novak Djokovic en Roger Federer.</p>
<p>De analyticus van de NOS heeft grote bewondering voor Djokovic, die de wedstrijd uiteindelijk met 13-12 (3) in de vijfde set won. "Wat een vechtlust. Eigenlijk is de hele wereld tegen hem. Iedereen is voor Federer en hij wint toch met matchpoints tegen. Ontzettend knap."</p>
<p>De vergelijking met de finale van 2008 op Wimbledon tussen Federer en Rafael Nadal - die Nadal na 4 uur en 48 minuten won in vijf sets en die algemeen beschouwd wordt als de beste wedstrijd ooit - dient zich aan. "Deze wedstrijd had alles in zich en is zeker van hetzelfde kaliber", aldus Van Lottum.</p>
<h2>Djokovic kan het niet geloven</h2>
<p>Ook Djokovic voelde direct na de wedstrijd dat er iets bijzonders was gebeurd. "Als dit niet de meest opwindende en speciale finale is geweest die ik ooit heb gespeeld, dan staat hij zeker in mijn top-3", liet hij tijdens de prijsuitreiking weten.</p>
<p>"Helaas moet er bij deze wedstrijden ook iemand verliezen. Het is niet te geloven. Twee matchpoints tegen en toch terugkomen. Het was heel vreemd om een tiebreak te spelen bij 12-12", vertelde de ServiÃ«r over de nieuwe regel om een tiebreak te spelen in de beslissende set.</p>
<p>Voor Djokovic is het alweer de vijfde Wimbledon-trofee. "Toen ik klein was, was dit het toernooi dat ik wilde winnen. Ik maakte de trofee na in mijn kamer met allemaal verschillende spullen."</p>
<h2>Federer: 'Novak, dit was bizar'</h2>
<p>Waar iedereen zich deze finale nog ongetwijfeld lang zal heugen, hoopte Federer juist dat bij hem het omgekeerde gebeurt. "Ik ga proberen dit allemaal te vergeten", zei hij met een glimlach op zijn gezicht.</p>
<p>"Alles zat erin. Ik heb mijn kansen gehad. Ik moet tevreden zijn met mijn prestatie. Novak, gefeliciteerd. Dit was bizar. Ik kon niet meer doen, heb alles gegeven", aldus de Zwitser.</p>
