---
layout: post
title: "Cellulitis-foto Demi Lovato krijgt veel bijval: 'Geen schaamte meer'"
date: Sat, 07 Sep 2019 10:07:28 +0200
category: nieuws
externe_link: "https://nos.nl/l/2300698"
feature_image: "https://nos.nl/data/image/2019/09/07/575600/1008x567.jpg"
---

<p>Popzangeres Demi Lovato ontvangt veel positieve reacties op de bikinifoto die ze gisteren op Instagram plaatste. Op die foto is cellulitis te zien, een verschijnsel dat op sociale media vaak wordt verhuld. Daar wil de popster verandering in brengen: hoewel het plaatsen van het beeld haar "grootste angst" is, wil ze zich niet langer schamen voor haar lichaam.</p>
<p>Lovato noemt de foto 'cellulit', een verwijzing naar het woord lit, wat zoiets als geweldig of fantastisch betekent. "Ik wil dat dit hoofdstuk in mijn leven draait om authenticiteit," voegt ze toe. "Niet meer om standaarden die door iemand anders zijn opgelegd."</p>
<p>De popster gaf aan in het verleden bikinifoto's te hebben gefotoshopt, maar dat niet meer te willen doen. "Dus hier ben ik dan, zonder schaamte, trots op dit lichaam dat zich door zoveel heeft gevochten."</p>
<p>De foto van Lovato past in de body positivity-beweging, die de afgelopen tijd steeds meer aandacht krijgt. Aanhangers van die beweging strijden voor acceptatie van ieder lichaam, onafhankelijk van hoe dat lichaam eruit ziet. Het aantal sociale media-accounts gewijd aan die beweging stijgt snel. Ook plaatsen steeds meer bekendheden foto's van hun niet-gefotoshopte lichaam.</p>
<p>Lovato's foto heeft in minder dan een dag ruim 8,5 miljoen likes ontvangen. Ook reageren veel Amerikaanse bekendheden op het plaatje, zoals Ashley Graham, een plus size-model dat bekend staat om haar bijdrage aan de body positivity-beweging. Ook kreeg Lovato bijval van comedian Amy Schumer, zanger Sam Smith en actrice en activist Jameela Jamil.</p>
