---
layout: post
title: "Plotsklaps doemde ze voor op: Carita Salomé, de Babyengel"
date: Sun, 14 Jul 2019 15:10:00 GMT
categories: 
- overig 
- mensen 
externe_link: "https://www.volkskrant.nl/nieuws-achtergrond/carita-salome-babyengel-heldin-van-de-moeders-goeroe-voor-wie-geen-heilige-huisjes-bestaan-we-hebben-er-meer-zoals-zij-nodig~b5151244/"
feature_image: "https://images2.persgroep.net/rcs/RjKAkzOseT_GTDFsnymyx9mBP_Q/diocontent/152496024/_focus/0.5/0.5/_fill/320/320?appId=93a17a8fd81db0de025c8abd1cca1279&quality=0.85"
---

Ik zat net op een houten picknickbank van een etablissement aan het lawaaierige Haarlemmerplein te prakkiseren of ik nòg een koffie zou nemen, ook al had ik volgens het Voedingscentrum de dagelijkse taks voor zwangere vrouwen al bereikt, toen ze plotsklaps voor me opdoemde: Carita Salomé. Een beroemdheid in Amsterdam. De Babyengel zou je haar ook kunnen noemen, als dat niet compleet bespottelijk zou zijn. Hoewel, met haar naam kan ze zich heus wat extra mystiek veroorloven, hoewel ze verder zich niet hult in zeven karmozijnen sluiers of iets dergelijks. In plaats daarvan is Carita Salomé een vrolijke en kordate zestiger met kort, piekerig grijs haar, vriendelijke ronde ogen en een drukbezochte cursuspraktijk voor zwangeren. Toen ik mijn eerste kind kreeg ging ik bij haar op les. Haar operastem die ‘Deze wee komt nooit meer terug’ en ‘Oooopen naar ooonderen’ kwinkeleerde zal ik op mijn sterfbed nog horen en met mij misschien wel de 35 duizend anderen die zich aan haar methode hebben onderworpen. Soms zie ik ze voor me: een zee aan vrouwen, lijdend, zwetend, biddend dat hun baarmoeder de poorten zal ontsluiten om het wezen dat zich kronkelend achter hun vlees schuilhield eindelijk de wereld in te kunnen gooien.
