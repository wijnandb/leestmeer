---
layout: post
title: "Teunissen na stunt in Tour: ’Dit is onwerkelijk’"
date: Sat, 06 Jul 2019 17:04:41 +0200
category: sport
externe_link: "https://www.telegraaf.nl/sport/1064259869/teunissen-na-stunt-in-tour-dit-is-onwerkelijk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/349e66c8-a013-11e9-baee-0217670beecd.jpg"
---

<p class="intro">Mike Teunissen was vol ongeloof na zijn dubbelslag in de Tour. Ritwinst én de gele trui. „Dit is onwerkelijk.”</p> <p>Teunissen is eigenlijk degene die de sprint moet aantrekken voor Dylan Groenewegen. De sprinter van Jumbo-Visma ging echter in de slotkilometers onderuit, waarop Teunissen voorin zelf meesprintte en de Slowaak Peter Sagan met een banddikte klopte. „Ik hoop dat Dylan oké is”, was ongeveer het eerste wat de ritwinnaar zei. „Echt heel apart dit.”</p><p>Hij vervolgt, wel vol verbazing. „Sorry, ik ben er niet bij. Ik had Wout (Van Aert) nog bij me, hij hielp me nog toen ik alleen kwam. Ik ga dit nooit meer vergeten. Echt bizar en ik ben wel wat gewend. Dit is iets waar je geen rekening mee kunt houden. Ineens zag ik mijn kans. En dan nu dit allemaal, dat is wel even schakelen.”</p><p>Teunissen is minuten na afloop nog steeds vol ongeloof: „Hier doen we het voor. Het is klote voor Dylan, ik kan me voorstellen hoe hij zich moet voelen. Maar we schrijven geschiedenis, je begint met fietsen als achtjarige en ziet op tv al die grote renners en nu sta je zelf tussen de groten der aarde. De laatste meters deden zoveel pijn. Ik voelde dat ik eroverheen zou komen. Maar ik wil hier niet te lang in blijven hangen, daar is morgen te belangrijk voor. En dan ook nog de complimenten van Merckx op het podium. Ik maak het allemaal maar mee.”</p><p>Hij vervolgt: „Ik zag een kans, maar ik verwachtte niet hier Sagan te kloppen. Als het dan toch nog goedkomt, is dat heel apart, heel dubbel, maar ik ga deze dag natuurlijk nooit meer vergeten. Ik hoop dat Dylan straks toch kan lachen als zijn kamergenoot de gele trui mee naar de kamer neemt.”</p><p>Bekijk hier de uitslag van de eerste etappe en de klassementen in de Ronde van Frankrijk.</p>
