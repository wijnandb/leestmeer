---
layout: post
title: "Jumbo-Visma wint ploegentijdrit in Tour, Teunissen behoudt gele trui"
date: Sun, 07 Jul 2019 16:44:14 +0200
category: sport
externe_link: "https://nos.nl/l/2292458"
feature_image: "https://nos.nl/data/image/2019/07/07/561860/1008x567.jpg"
---

<p>De gele trui in de Tour de France blijft om de schouders van Mike Teunissen. Hij was met Jumbo-Visma met afstand de beste in de ploegentijdrit van 27,6 kilometer rond Brussel.</p>
<p>De Nederlandse ploeg was twintig seconden sneller dan het Britse Ineos, de ploeg van favorieten Geraint Thomas en Egan Bernal.</p>
<h2>Twee ritzeges op rij</h2>
<p>De laatste ploeg die er in de Ronde van Frankrijk in slaagde zowel de eerste als de tweede etappe te winnen was het Nederlandse Superconfex in 1987. Destijds won Jelle Nijdam de proloog in West-Berlijn, waarna Nico Verhoeven de eerste etappe op zijn naam schreef.</p>
<p>Jumbo-Visma was van start tot finish de beste. Bij het eerste meetpunt was de formatie tien seconden sneller dan Ineos. Bij de tweede tijdmeting was het verschil zelfs opgelopen tot veertien tellen in het voordeel van Jumbo-Visma, waarna de marge in het laatste deel alleen maar groter werd.</p>
<h2>Kruijswijk best geklasseerde favoriet</h2>
<p>De winst van Jumbo-Visma is niet alleen goed nieuws voor Teunissen, maar ook voor Steven Kruijswijk, die een gooi doet naar het podium in Parijs. Hij is na twee dagen van alle favorieten het best geklasseerd in het klassement.</p>
<p>Meerdere renners die mikken op de eindzege verloren veel tijd. Movistar, de ploeg die met drie kopmannen aan het vertrek stond, eindigde als zeventiende van de 22 ploegen. Alejandro Valverde, Nairo Quintana en Mikel Landa verloren één minuut en vijf seconden op Jumbo-Visma.</p>
<p>Romain Bardet, de hoop van de Franse supporters, verloor van alle favorieten het meest. Zijn ploeg AG2R was de afgelopen jaren bepaald geen specialist in de ploegentijdrit en dat bleek opnieuw in Brussel. Het verschil met de winnaar bedroeg 1.19.</p>
<p>Adam Yates (Mitchelton-Scott) en Jakob Fuglsang (Astana), ook kanshebbers voor het podium, gaven beiden 41 seconden toe op de Nederlandse ploeg.</p>
