---
layout: post
title: "Minister roept directie kliniek Den Dolder op het matje"
date: Wed, 05 Jun 2019 14:13:16 +0200
categories: 
- entertainment 
- opinie 
externe_link: "https://www.telegraaf.nl/nieuws/1467854681/minister-roept-directie-kliniek-den-dolder-op-het-matje"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7734fe86-879d-11e9-9652-02c309bc01c1.jpg"
---

<p class="intro">De directie van de kliniek in Den Dolder van waaruit zaterdag een patiënt ontsnapte, moet vanmiddag nog op het matje komen bij minister Dekker (Rechtsbescherming) om tekst en uitleg te geven.</p> <p>,,De kliniek bepaalt het verloop van de behandeling en ook of iemand met verlof kan. Ook ik wil weten hoe dit heeft kunnen gebeuren en welke risico’s er zijn’’, zegt de VVD-bewindsman.</p><p>Fivoor, de organisatie die verantwoordelijkheid is voor de psychiatrische kliniek Roosenburg in Den Dolder, erkent dat zaterdag een patiënt niet is teruggekomen van verlof, en dat de persoon nog altijd spoorloos is.</p><p>Volgens Dekker is de eerste prioriteit om te zorgen dat de patiënt terugkeert naar de kliniek. ,,Daar zijn politie en OM nu ook mee bezig’’, laat de minister weten. ,,Deze patiënt heeft van de rechter een verplichte psychiatrische behandeling van een jaar opgelegd gekregen.’’</p><p>Michael P.</p><p>Dekker maakt zich ook zorgen, omdat de kliniek eerder in de fout ging met de moordenaar van Anne Faber, Michael P. ..Ik begrijp dat deze gebeurtenis veel vragen oproept, die vragen heb ik ook.’’</p><p>In de Tweede Kamer wordt inmiddels openlijk gesproken over mogelijke sluiting van de kliniek, nadat er wederom lijkt te zijn geblunderd met een gevaarlijke patiënt. ,,Alle opties liggen open’’, zegt VVD-Kamerlid Van Wijngaarden. ,,Je moet je afvragen of het wel verstandig is om zo’n kliniek open te houden.’’ Hij maakt zich ernstig zorgen over de ontsnapte patiënt. ,,Je zou er maar in de omgeving wonen, ik zou me ook grote zorgen maken.’’</p><p>De Kamer wil over het nieuwe incident zo snel mogelijk in debat met minister Dekker. Volgens CDA-Kamerlid Van Toorenburg heeft de kliniek in Den Dolder nog steeds niet in de gaten dat levensgevaarlijke figuren niet op straat horen. ,,Terecht vragen omwonenden zich af hoe er met hun veiligheid wordt omgegaan.’’ Van Toorenburg zegt dat er veel mis is in de kliniek. Zij heeft ’eigenlijk geen vertrouwen meer’ in de instelling in Den Dolder.</p><p>Vogelvrij</p><p>De woede van de PVV richt zich vooral op minister Dekker. ,,Weer een levensgevaarlijke psychopaat gevlucht, Nederland is vogelvrij onder deze minister’’, zegt PVV-Kamerlid Markuszower. ,,De kliniek sluiten en alle verloven intrekken. Dit is geen incident, dit is minister Dekker.’’</p><p>D66 is vooral teleurgesteld in de reactie van Fivoor vandaag. ,,Alsof ze niet weten dat er een hele geschiedenis is’’, aldus D66-Kamerlid Groothuizen. ,,De vraag is of ernst van de situatie voldoende is doorgedrongen.’’</p><p>Ook SP en PvdA eisen zo snel mogelijk opheldering van de VVD-bewindsman. ,,De minister doet allerlei beloftes, maar grijpt niet in. Dit kan niet zonder gevolgen blijven’’, aldus PvdA-Kamerlid Kuiken.</p>
